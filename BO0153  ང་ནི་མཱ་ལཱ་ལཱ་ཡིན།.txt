ང་ནི་མཱ་ལཱ་ལཱ་ཡིན།
༼ཕ་ཁི་སི་ཐན༽ ཡོ་ཟཱ་ཧྥི་རྫ་ཡེ་དང༼དབྱིན༽ ཕཱ་ཋི་རེ་ཤཱ། མེ་ཁི་ཁོར་མེ་ཁི་གཉིས་ཀྱིས་བརྩམས།


ཁག་དང་པོ། ཐྲ་ལི་སྦན་མ་འབྱོར་བའི་ཡར་སྔོན།
༡ བྱིའུ་ཆུང་བཞིན་གཤོག་འགྱུར་ངོམས་པ།

ང་ནི་མཱ་ལཱ་ལཱ་ཡིན། ང་དང་བུ་མོ་གཞན་པ་ལ་མི་འདྲ་ས་གང་ཡང་
མེད། ཡིན་ཡང་ང་ལ་རང་ཉིད་ཀྱི་འཇོན་ནུས་དམིགས་བསལ་བ་ཡོད། ངའི་
ལྷུ་ཚིགས་མྱུར་མོ་ཡིན་ཏེ་ལག་མཛུབ་དང་རྐང་མཛུབ་སྐག་སྒྲ་དང་བཅས་
ཕར་སྒུལ་ཚུར་སྒུལ་བྱེད་ཐུབ། ༼འགུལ་སྟངས་འདི་དག་ལས་ངས་མི་རྣམས་
ཀྱི་བྲེལ་བ་ཆེ་བའི་རྣམ་འགྱུར་མཐོང་འདོད་ཇི་འདྲའི་ཆེ་ཨང༌།༽སྦར་ཤུགས་
འགྲན་དུས་སུ་ངས་རང་ལས་ལོ་ན་ལྡབ་གཅིག་གིས་ཆེ་བའི་མི་ལའང་
འགྲན་པར་ནུས། ང་རང་ཤོག་ཐུམ་གྱིས་སྒྲིལ་བའི་སྤྱི་སྒོང་ལ་མོས་ཀྱང་་
མངར་ཆ་ཟ་བར་མི་དགའ། ངས་བསམ་ན། ཁྲོག་ལེ་ནག་པོ་ལ་ཁྲོག་ལེ་ཟེར་
ན་རྩ་བ་ནས་མི་འགྲིག་སྙམ། ང་རང་རྡོ་ལུ་མ་དང་སུར་སྔོན་ལ་སུན་མོད་ཕི་
ཟས་བག་ལེབ་ཟ་རྒྱུར་དགའ། ངའི་བསམ་པར༼མུན་འོད་གྲོང་ཁྱེར༽ནང་
གི་པེ་ལེའི་གཤིས་རྒྱུད་ལ་འགྱུག་ལྡོག་ཧ་ཅང་ཆེ་སྙམ། མོའི་བློར་དེ་འདྲའི་ཆོ་
མེད་ཀྱི་ཨེ་ཏི་ཧྭ་བབས་བྱུང་བ་ཧ་གོ་བ་མི་འདུག ང་དང་ངའི་ཕ་ཁི་སི་ཐན་
གྱི་གྲོགས་མོ་ཚོའི་བསམ་པར་ཁོས་པེ་ལར་བཟང་ཆ་ཕྲན་ཙམ་ཡང་བསྩལ་
ཐུབ་ཀྱི་མི་འདུག་འདོད།
ད་ལྟ། ང་རང་སྐག་རྫས་དང་རྒྱན་ཆ་ལ་སྤྲོ་སྣང་གང་ཡང་མེད་པར་གྱུར་
ཟིན། ང་ཡང་མཛེས་སྡུག་ལྡན་པའི་ལོ་ཆུང་བུ་མོ་དེ་དག་ལྟ་བུ་མ་ཡིན། རེད་
ཀྱང་། ང་རང་ཆེས་སྤྲོ་བའི་ཁ་དོག་ནི་སྔར་བཞིན་ཟིང་སྐྱ་ཡིན། ངེས་པར་
ཁས་ལེན་དགོས་པ་ཞིག་ནི་ངས་སྔོན་ཆད་དུས་ཚོད་གང་མང་སྤྱད་དེ་མེ་
ལོང་གི་མདུན་ནས་སྐྲ་ལོ་ལ་རྒྱན་བཟོ་བྱེད་མྱོང་། དེ་ལས་ཀྱང་ཆུང་དུས་སྦྲང་
རྩིའི་ནང་རྒྱ་སེའི་མངར་བཅུད་དང་འབྲི་འོ་བསྲེས་ཏེ་རང་ཉིད་ཀྱི་ངོ་མདོག་ཇེ་
དཀར་དུ་འགྱུར་ཨེ་ཐུབ་ལ་ཚོད་ལྟ་བྱས། ༼ངས་ད་དུང་ཉེ་སྔོན་འབྲི་འོ་གདོང་
ལ་བསྐུས་མྱོང་། དེའི་དྲི་མ་ནི་སྣས་སྣོམ་ཚུགས་པ་ཞིག་མ་རེད༽
ངས་བཤད་ན། གལ་ཏེ་ཁྱོད་ཀྱིས་བུ་ཆུང་ཞིག་གི་དཔེ་ཁུག་ནང་དུ་
གློང་ཚེ་རྫབ་བེ་རྫོབ་བེ་ཡིན་ངེས་པ་ཐག་ཆོད་ཡིན། གལ་ཏེ་ཁྱོད་ཀྱིས་ཁོའི་
སློབ་ལྭར་ཞིབ་བཤེར་བྱས་ན་སྐྱུག་རྫོབ་ཡིན་ངེས་པ་ཐག་ཆོད་ཡིན། འདི་ནི་
ང་སྒེར་གྱི་ལྟ་སྟངས་ཙམ་མིན་པར་འདི་ནི་དོན་དངོས་ཤིག་ཡིན།
ང་རང་ཕི་ཧྲི་ཐོན་གྱི་མི་ཞིག་ཡིན། འདི་ནི་གཟི་བརྗིད་སྐྱེ་འོས་པའི་ཚོ་
བ་ཞིག་ཡིན་ཞིང་ཚོ་བའི་མི་རྣམས་ཕ་ཁི་སི་ཐན་དང་ཨ་ཧྥུ་ཧན་དུ་ཁྱབ་ཡོད།
ངའི་ཨ་ཕ་ཅི་ཡ་ཝུའུ་ཏིན་དང་ངའི་ཨ་མ་ཐོ། པེ་ཁེ་ནི་རི་གྲོང་ནས་ཐོན་པ་
ཡིན། ཡིན་ཡང་།ཁོང་གཉིས་ཀྱིས་གཉེན་བསྒྲིགས་རྗེས་ཕ་ཁི་སི་ཐན་གྱི་ནུབ་
བྱང་ས་ཁུལ་དུ་གནས་པའི་མེན་ཀི་ལ་གྲོང་དུ་སྤོས། དེ་ནི་ཟི་ཝ་ཐི་ལུང་ཁུལ་
གྱི་ཆེས་ཆེ་བའི་གྲོང་ཁྱེར་ཡིན་ལ་ང་རང་འཚར་སྐྱེ་བྱུང་སའང་ཡིན། ཟི་ཝ་
ཐིའི་མཛེས་ལྗོངས་ཡིད་དུ་འོང་ཞིང་འཛམ་གླིང་ས་ཆ་ཀུན་གྱི་ཡུལ་སྐོར་བའི་
ཡིད་ཀྱི་བསྟན་པ་འཕྲོག་སྟེ་གནས་འདིར་འབྱོར་གྱིན་འདུག གནས་འདིར་
མཁའ་རུ་ཟུག་པའི་རི་རྩེ་དང་སྔོ་ཐིང་ཐིང་གི་རི་ལྡེབས། དྭངས་གསལ་མཐིལ་
མཐོང་གི་ཆུ་རྒྱུན་སོགས་ཡོད།
ངའི་མིང་ནི་ལོ་གཞོན་ཕི་ཧྲི་ཐོན་གྱི་དཔའ་མོ་མཱ་ལཱ་ལཱ་ལས་བྱུང་བ་
ཡིན། མོའི་དཔའ་སྤོབས་ཀྱིས་རིགས་མཐུན་སྤུན་ཟླར་སྐུལ་འདེད་བཏང་
ཡོད།
འོན་ཀྱང་། ང་ནི་དྲག་ཤུགས་སྤྱོད་པར་སྤྲོ་བ་མེད། ལོ་ན༡༤ཅན་གྱི་ནུ་
བོ་ཧུའུ་ཧྭར་གྱིས་སུན་སྣང་བཟོས་ཏེ་མགོ་ན་བར་བྱེད་ཀྱང་ངས་ཁོ་ལ་གཅར་
རྡུང་བྱེད་མི་འདོད། འཛིང་རེས་ཐམས་ཅད་ཀྱི་འབྱུང་རྩ་ནི་ཁོས་ཐོག་མར་ང་
རང་བཙལ་ཏེ་འོངས་པ་ཡིན། ངས་བསམ་ན་བྱེད་ནུས་ཤུགས་གང་རུང་ཞིག
ལ་ཆེ་ཆུང་འདྲ་མཚུངས་དང་ཁ་ཕྱོགས་ལྡོག་པའི་ལྡོག་ཤུགས་ཤིག་ཡོད་པའི་
ཉིའུ་ཐོན་གཏན་སྲོལ་འདི་རུ་སྤྱད་ན་འཚམ་པོ་ཡོད་པར་འདོད། དེའི་ཕྱིར།
ངའི་འདོད་ཚུལ་ཡིན་ན་ཁྱོད་ཀྱིས་ཀྱང་ཧུའུ་ཧྭར་དང་ངེད་གཉིས་ཀྱིས་རྒྱག་
རེས་བྱེད་དུས་ཁོའི་འདོད་པ་དང་བསྟུན་འདུག་ཅེས་བཤད་ཆོག ངེད་གཉིས་
ཀྱིས་རྒྱང་བསྒྱུར་ཡོ་བྱད་འཕྲོག་ཆེད་ཁ་འཛིང་བྱེད་པ་དང་ཁྱིམ་ལས་གཡོལ་
ཐབས་སུ་ཁ་འཛིང་བྱེད་ལ། སུ་ཞིག་ནི་གཟེངས་སུ་ཐོན་པའི་ཕུལ་བྱུང་སློབ་
མ་ཡིན་པ་དང་ལྷག་འཕྲོར་ལུས་པའི་བཅུད་ལྡན་མངར་ཟས༼Cheey
Wotsits༽ ཀྱི་ཆེད་དུ་ཁ་འཛིང་བྱེད། ཁྱོད་ཀྱི་དྲན་འཛིན་དུ་ཤར་ནུས་པ་
ཞིག་ཡིན་ཕྱིན་ངེད་གཉིས་ཀྱི་ཁ་འཛིང་བྱ་ཡུལ་དུ་གྱུར་ཡོད།
ལོ་ན༡༠ཅན་གྱི་ནུ་བོ་ཨ་ཐཱར་ནི་དེ་འདྲའི་སུན་སྣང་བཟོ་མཁན་ཞིག་
མིན་པར་ང་ཚོས་སེམས་ཆུང་མ་བྱས་པར་པང་གྲུག་ཕྱི་ལོགས་སུ་དེད་ཚེ་
ཁོས་ཀྱང་དགའ་ལྷུག་ལྷུག་གིས་རྗེས་སུ་རྒྱུགས་སྲིད། རེད་ཀྱང་། ཁོས་སྐབས་
འགར་རང་ལབ་ཁེར་བཤད་བྱེད་བཞིན་རོལ་རྩེད་ཀྱི་སྒྲིག་སྲོལ་ལ་འགྱུར་བ་
གཏོང་ངེས།
ཆུང་དུས་སུ། ནུ་བོ་ཆུང་ཆུང་གཉིས་ཀ་གཅིག་འཕྲོར་གཅིག་སྐྱེས་དུས་
སུ་ང་དང་དཀོན་མཆོག་གིས་ལབ་གླེང་ཐུང་ཐུང་ཞིག་བྱས། དཀོན་མཆོག་
ལགས། ཁྱེད་ཀྱིས་པྲ་ཆལ་འདི་གཉིས་ཀ་ངེད་ཚང་ལ་བསྐྱལ་འོང་དུས་སྔོན་
ལ་ཅིའི་ཕྱིར་བརྡ་ཞིག་བཏང་ནས་ངའི་བསམ་ཚུལ་མི་འདྲི་བ་ཡིན་ནམ། ཁོ་
གཉིས་ཀྱིས་སྐབས་ལན་རེར་དངོས་གནས་སེམས་ཁྲལ་དུ་གཏོད་པ་ཡིན།
ངས་སློབ་སྦྱོང་བྱེད་བསམ་དུས་ཁོ་གཉིས་ཀྱིས་འཛིང་རེས་བྱས་ཏེ་གནམ་ས་
གཡོ་བར་བྱེད། ང་རང་སྔ་མོ་མལ་ལས་ལྡང་རྗེས་སོ་འཁྲུད་དུས་ནུ་བོ་གཉིས་
ཀྱིས་གཙང་སྤྱོད་ཁང་གི་སྒོ་རྡུང་ངེས་ཡིན། རེད་ཀྱང་། ང་རང་ད་ལྟ་ཁོ་གཉིས་
དང་འཆམ་མཐུན་མཉམ་གནས་བྱེད་ཐུབ། གང་ལྟར། ཁོ་གཉིས་ཡོད་པས་ང་
ཚེ་པང་གྲུག་རྩེད་ཐུབ་པ་ཡིན།
ཕ་ཡུལ་ན་ཡོད་དུས་ང་ཚོ་ནི་རི་བོང་གསུམ་དང་འདྲ་བར་ངེད་ཚང་གི་
ཁང་བར་བསྐོར་ཏེ་སྲང་ལམ་ནས་ཕར་རྒྱུགས་ཚུར་རྒྱུགས་བྱས་པ་ཡིན། ང་
ཚེ་མི་འཛིན་རོལ་རྩེད་ཅིག་དང “ ཨ་མྲ” ཟེར་བའི་རོལ་རྩེད་ཅིག ཆིན་
ཏ་ཁི༼ Chindakh སྦལ་བའི་དོན་ཡིན།༽ ཟེར་བའི་ཁང་ཀླད་ནས་ལྡིང་
བའི་རོལ་རྩེད་ཅིག་རྩེས་པ་ཡིན་ལ། གཞན་ད་དུང་དཔོན་དམག་གིས་ཇག་
རྐུན་འཛིན་པའི་རོལ་རྩེད་ཀྱང་རྩེས་པ་ཡིན། སྐབས་རེར། ང་ཚོས་ཁ་རོག་
གེར་ཁྱིམ་ཚང་གཞན་གྱི་སྒོ་དྲིལ་དཀྲོལ་རྗེས་བྲོས་སྐུང་བྱས་པ་ཡིན། ང་ཚོ་
ཆེས་དགའ་བའི་རོལ་རྩེད་ནི་པང་གྲུག་ཡིན་པ་སྨོས་མི་དགོས། ཉིན་མོ་དང
མཚན་མོ་གང་ཡིན་ཡང་ང་ཚོ་རང་ཁྱིམ་སྒོ་ལམ་གྱི་སྲང་ལམ་ནས་བརྩེས་པ་
ཡིན། ལན་རེར་ངོས་ཧ་ཅང་སྙོམས་པའི་ཁང་ཀླད་དུ་འགོས་ནས་བརྩེས་པ་
ཡིན། གལ་ཏེ་པང་གྲུག་གསར་བ་མི་ཁུག་ན་ང་ཚོ་རང་ཉིད་ཀྱིས་རྐང་འབོབ་
རྙིང་བ་ཞིག་གི་ནང་དུ་དངོས་རྫས་ཧྲལ་ཧྲུལ་གང་བརྫངས་ཏེ་བཟོས་པ་ཡིན་
ལ་ང་ཚོས་ད་དུང་ས་སྨྱུག་གིས་གྱང་ལྡེབས་སུ་གྲུག་པང་གི་གྲུག་སྒོ་འབྲི་བ་
ཡིན། གལ་ཏེ་པང་གྲུག་ཁང་སྟེང་ནས་ཤོར་ཚེ་ཨ་ཐཱར་ལེན་རུ་གཏོང་བ་ཡིན།
ཁོ་ནི་ལོ་ན་ཆེས་ཆུང་བ་ཡིན། སྐབས་ལན་རེར། ཁོས་ཁྱིམ་མཚེས་ཚང་གི་
གྲོགས་པོ་ཆུང་ཆུང་གི་པང་གྲུག་ཀྱང་ཁྱེར་ཡོང་བ་ཡིན། ཕྱིར་ལོག་དུས་
གདོང་ལ་འཛུམ་ཞིག་བཏོད་དེ་སྣང་དོགས་གཏན་ནས་མི་བྱེད་པར་དཔུང་བ་
གསིག་གསིག་བྱེད། "སྐྱོན་མི་འདུག” ཁོས་དེ་ལྟར་བཤད་ངེས། “ཁ་སང་
ཁོ་ཚོས་ང་ཚོའི་པང་གྲུག་ཁྱེར་སོང་། ”
རེད་ཀྱང་། སྐྱེས་པ་ནི་ཅིས་ཀྱང་སྐྱེས་པ་རེད། ཁོ་ཚོ་མང་ཆེ་བར་སྐྱེས་
མ་ལྟ་བུའི་གསོ་སྦྱོང་ཐོབ་མེད། དེའི་ཕྱིར། གལ་ཏེ་ངས་སྐྱེས་པ་རྫོབ་པོ་འདི་
གཉིས་ལ་བཟོད་བསྲན་གང་ཐུབ་བྱས་མཐར་སྟེང་ཁང་ལས་མར་བབས་ཏེ་
སུའུ་ཧྥུན་ནཱ་ཚང་དང་ངེད་ཚང་གི་བར་གྱང་རྡུང་དུ་ཕྱིན་པ་ཡིན། ཏུང་ཏུང་ཞེས་
ཡུན་གྱིས་ཐེངས་གཉིས་རྡུང་བ་དེ་ནི་ངེད་གཉིས་ཀྱི་ལྐོག་བརྡ་ཡིན་པས་མོས་
མྱུར་མོར་ལན་སློག་ངེས་ཡིན། སོ་ཕག་ཕར་བསྣུར་ན་གྱང་ཐོག་ནས་ཁུང་བུ་
ཞིག་མངོན་ཡོང་། ལོགས་གཅིག་ནི་ངེད་ཚང་དང་ལོགས་ཅིག་ཤོས་ནི་སུའུ་
ཧྥུན་ནཱ་ཚང་ཡིན། ངེད་གཉིས་ཀྱིས་ཁུང་བུ་འདིར་གཏད་དེ་མོས་སྐད་
ཚིག་གཅིག་དང་ངས་སྐད་ཆ་ཚིག་གཅིག་བྱས་ཏེ་གཏམ་ཤུབ་ཤུབ་ཏུ་བརྗོད།
སྐབས་ལན་རེར། ངེད་གཉིས་ཕན་ཚུན་གྱི་ཁྱིམ་དུ་སོང་ནས་མཉམ་དུ་ཆེས་
དགའ་བའི༼ཧྲ་ཁ་ལ་ཁ་སྦོམ་སྦོམ༽༼ ShakaLakaBoomBoon༽ལ་
བལྟས་པ་ཡིན། དེ་ནི་བུ་ཆུང་ཞིག་དང་ཁྱད་མཚར་སྨྱུ་གུ་ཞིག་ལ་འབྲེལ་བའི་
བྱིས་པའི་བརྙན་འཕྲིན་ཟློས་གར་ཅིག་ཡིན། ཡང་གཅིག་བྱས་ན་ང་ཚོས་མུ་
མཐུད་དུ་འབར་ཞུན་རྐང་ཐུར་དང་རས་ཧྲུལ་གྱིས་ཨ་ལས་པད་གོག ( རྩེད་
ཆས་ཤིག་ཡིན། བསྒྱུར་པ་པོའི་མཆན། )བཟོ་སྲིད།
ཕལ་ཆེར་ལོ་ན༨ནས་བཟུང་ང་དང་སུའུ་ཧྥུན་ནཱ་མཉམ་དུ་བརྩེས་པ་
ཡིན། མོ་ང་ལས་ལོ་ན་གཉིས་ཀྱིས་ཆུང་ཡང་ངེད་གཉིས་ཧ་ཅང་མཐུན་པོ་
ཡོད། སྐབས་ལན་རེར། ངེད་གཉིས་ཀྱིས་ཕན་ཚུན་ལ་ལད་མོ་བྱས། ཡིན་ཡང་
ཐེངས་ཤིག་ངའི་བསམ་པར་མོ་རང་ཚད་ལས་བརྒལ་སོང་སྙམ། ཐེངས་དེར།
ང་རང་ཆེས་དགའ་བའི་ཟིང་སྐྱའི་མདོག་གི་འགྱིག་རྫས་ཁ་པར་མཐོང་རྒྱུ་
མ་བྱུང་། དེ་ནི་ཨ་ཕས་ང་ལ་བསྩལ་བའི་ལེགས་སྐྱེས་ཡིན་ལ་ངའི་རྩེད་ཆས་
ཉག་ཅིག་ཀྱང་ཡིན།
ཉིན་ཞིག་གི་ཕྱི་དྲོར། ང་རང་སུའུ་ཧྥུན་ནཱ་བཙལ་དུ་འགྲོ་དུས་མོ་ལ་ངའི་
ཁ་པར་དང་གཅིག་པ་གཅིག་རྐྱང་གི་ཁ་པར་ཞིག་འདུག་པ་མཐོང་བྱུང༌། མོས་
དེ་ནི་མོ་རང་ཉིད་ཀྱི་ཁ་པར་ཡིན་ལ་ཁྲོམ་ཚོགས་ནས་ཉོས་ཡོང་བ་ཡིན་ཟེར།
ཡིན་ཡང་མོའི་གཏམ་དེ་དག་ལ་ཡིད་མ་ཆེས་པར་ང་རང་ཡང་ཉོབ་པར་
གྱུར། དེས་ན། མོས་སྣང་འཇོག་བྱེད་ཀྱིན་མི་འདུག་པའི་གླགས་དང་བསྟུན་
ནས་ངས་མོ་ཚང་ནས་རྣ་ལུང་ཆ་གཅིག་ཁྱེར། ཉིན་གཉིས་པར་མགུལ་རྒྱན་
ཞིག་ཁྱེར།དོན་དངོས་སུ་ང་རང་དངོས་པོ་དེ་དག་ལ་ཏིལ་ཙམ་ཡང་མི་དགའ་
མོད་བསྲན་ཐུབ་མི་འདུག
ཉིན་འགའ་འདས་སོང་། ཉིན་ཞིག་ང་རང་ཡུལ་ལ་ལོག་དུས་ཨ་མ་
ཁོང་ཁྲོ་རབ་ཏུ་འབར་ནས་ང་ལ་ལྟ་ཙམ་ཡང་མི་བྱེད། མོས་འཐེན་སྒམ་
ཆུང་བའི་ནང་དུ་སྦས་པའི་བརྐུས་རྒྱུ་དེ་དག་མཐོང་བར་མ་ཟད་ཕྱིར་སྤྲད་
འདུག “སུའུ་ཧྥུན་ནཱ་ཡིས་སྔོན་ལ་ངའི་དངོས་པོ་བརྐུས་པ་རེད།" ང་
རང་ངུ་བཞིན་དུ་བཤད། འོན་ཀྱང་ཨ་མ་ཡིས་སྣང་འཇོག་གང་ཡང་མི་བྱེད་
པར “མཱ་ལཱ་ལཱ། ཁྱོད་མོ་ལས་ཆེ་བ་ཡིན། མོ་ལ་དཔེ་སྟོན་བྱེད་དགོས་པ་
ཡིན” ཟེར། ང་རང་རང་ཉིད་ཀྱི་ཁང་མིག་ནང་ལོག་དུས་ནང་སེམས་འགྱོད་
གདུང་གིས་ཁེངས། དེ་ལས་ཀྱང་མི་ལེགས་པ་ཞིག་ནི་དུས་ཡུན་རིང་མོ་ཞིག་
ལ་བསྒུག་ན་ད་གཟོད་ཨ་ཕ་ཡུལ་ལ་ལོག་སྲིད་པ་ཡིན། ཁོ་ནི་ངའི་དཔའ་
རྒོད་ཡིན་ལ་བློ་སྤོབས་ཆེ་ཞིང་རྩ་དོན་ལྡན། ང་ནི་མོའི་གཅེས་ཕྲུག་ཡིན།
ངས་ཁོ་རང་ཡིད་ཆད་དུ་བཅུག་སོང་ཨང་།
རེད་ཀྱང་། རྗེས་སུ་ཨ་ཕས་སྐད་འགྲགས་ཆེན་པོས་ང་ལ་སྡུག་དམོད་
མ་བྱས་པར་ངས་རང་སྐྱོན་རྟོགས་འདུག་པས་སླར་ཡང་སྐྱོན་བརྗོད་བྱེད་མི་
དགོས་པ་ཤེས་ཡོད། དེ་ལས་ལྡོག་སྟེ་ང་ལ་སེམས་གསོ་བྱས་ཏེ་ཞི་བདེའི་རིང་
ལུགས་པ་འཕགས་མཆོག་གན་དྷི་དང་ཕ་ཁི་སི་ཐན་གྱི་རྒྱལ་ཡབ་མོ་ཧྭ་མོ་
ཏིགཨ་ལི། ཀྲིན་ནཱ་ནང་བཞིན་གྱི་རླབས་ཆེན་དཔའ་རྒོད་དག་གིས་ཆུང་
དུས་སུ་བཟོས་པའི་ནོར་འཁྲུལ་བརྗོད་སོང་།
ཁོས་ད་དུང་སྤོ་བོ་ལགས་ཀྱི་གཏམ་རྒྱུད་ལས་བྱུང་བའི་ལེགས་བཤད་
ཅིག་དྲངས་སོང་སྟེ། “སྔོན་ཤེས་ཅན་ཞིག་ཡིན་ན་མ་གཏོགས་བྱིས་པ་ནི་
བྱིས་པའི་དུས་སྐབས་སུ་བྱིས་པ་ཡིན། "
ངས་སུའུ་ཧྥུའུ་ནཱ་དང་མོའི་ཕ་མ་ལ་དགོངས་དག་ཞུས་ཤིང་སུའུ་ཧྥུའུ་
ནཱ་དང་ངེད་གཉིས་ཀྱང་མྱུར་མོར་གྲོགས་པོར་གྱུར། ངེད་གཉིས་དང་ཁྱིམ་
མཚེས་བྱིས་པ་དག་གིས་ཀྱང་རྒྱུགས་རེས་བྱེད་བཞིན་འདེད་འཛིན་གཏོང་
བའི་རོལ་རྩེད་རྩེ་མགོ་ཚུགས། སྐབས་དེར། ང་ཚོ་སྡོད་ས་དང་གྲོང་ཁྱེར་གྱི་ལྟེ
བའི་བར་གྱི་ཁ་ཐག་ཧ་ཅང་རིང་། ཁང་བའི་ལྟག་རྒྱབ་ན་རྩྭ་ར་ཞིག་ཡོད་པའི་
ནང་དུ་ཁྱད་མཚར་བའི་རྡོ་ཧྲུལ་གྱིས་ཁེངས་ཤིང་སེང་གེའི་རྡོ་བརྐོས་ཤིག་དང་
གནའ་བོའི་མཆོད་རྟེན༼stupa༽ གྱི་དུམ་ཆད་ཀ་བ་རྐང་འགའ་ཡང་ཡོད།
དེ་མིན་རྡོ་ལེབ་བརྒྱ་ལྷག་ཡོད་པ་ནི་ཆར་གདུགས་ཆེན་པོ་ཞིག་དང་འདྲ།
དབྱར་དུས་སུ། ང་ཚོ་རྩྭ་ལྗང་སྟེང་གབ་རྩེད༼parpartuni༽བྱས། དགུན་
དུས་སུ། ང་ཚོས་གངས་མི་བཟོས་ཏེ་རྩེད་མོར་གཡེང་སྟེ་ཨ་མ་ཚོས་རླངས་པ་
ཐུ་ལུ་ལུའི་སུག་སྨེད་འོ་ཇ་འཐུང་དུ་འབོད་རག་བར་ཡུལ་དུ་ལོག་པ་མིན།
ངའི་དྲན་འཛིན་དུ་གསལ་བ་ནས་བཟུང་ངེད་ཚང་ལ་རྟག་པར་མགྲོན་
པོས་ཁེངས་ཡོད། མགྲོན་པོའི་ཁྲོད་དུ་ཁྱིམ་མཚེས་ཡོད་ལ་གཉེན་ཉེའང་ཡོད།
ཨ་ཕའི་གྲོགས་པོ་ཡོད་ལ་ཁྱིམ་རྒྱུད་ནང་གི་བགྲང་མི་ཚར་བའི་ཕུ་ནུ་ལྕམ་
སྲིང་ཡང་ཡོད། ཕར་འགྲོ་ཚུར་འོང་གི་མགྲོན་པོའི་རྒྱུན་མི་ཆད། ཁོ་ཚོ་ཡང་
མིན་ན་ངའི་ཕ་མ་གཉིས་འཚར་སྐྱེས་འབྱུང་སའི་རི་གྲོང་ནས་ཐོན་པ་ཡིན་
ལ། ཡང་མིན་ན་ཉེ་ལོགས་ཀྱི་གྲོང་བརྡལ་ཆུང་བ་ལས་ཐོན་པ་ཡིན། ངེད་
ཚང་ཐེངས་དང་པོར་སྡོད་སའི་ཁང་ཆུང་དང་བྲལ་ཏེ་གཞི་ནས་ང་རང་ཉིད་ལ་
དབང་བའི་ཁང་མིག་ཅིག་ཡོད་སོང་། འོན་ཀྱང་དེ་ནི་ང་ལ་དངོས་སུ་དབང་
བ་ཞིག་ཀྱང་མིན་ཏེ། པང་གཅལ་སྟེང་དུ་ཧ་ལམ་རྟག་པར་གཉིད་ཁུགས་
པའི་གཅེན་གཅུང་ག་གེ་མོ་མཐོང་དུ་ཡོད། ཕི་ཧྲི་ཐོན་གྱི་མི་ཞིག་ཡིན་པའི་
ཆ་ནས་ཁྱོད་ཀྱི་ཁང་སྒོ་ནི་རྟག་པར་ཕྱེས་ཏེ་ཕྱོགས་བཞིའི་མགྲོན་པོ་བསུ་
དགོས་པ་ཡིན།
ངའི་ཨ་མ་དང་ཨ་ནེ་སྲུ་མོ་རྣམས་རྒྱུན་པར་ངེད་ཚང་གི་ལྟག་སྐོར་དུ་
འཛོམས་ཏེ་མཉམ་དུ་ཧབ་ཆ་དི་རེར་ཟ་མ་གཡོས་སྦྱོར་བྱེད་ཞོར་དུ་སྤྲོ་སེམས་
ཆེན་པོས་གྱོན་གོས་གསར་བ་དང་རྒྱན་ཆ་གསར་བ་ལབ་གླེང་བྱེད་ལ། ཁྱིམ་
མཚེས་བུད་མེད་གཞན་པའང་གླེང་བར་བྱ། ངའི་ཨ་ཕ་དང་སྐྱེས་པ་དེ་དག་
འགྲུལ་ཁང་དུ་བསྡད་དེ་ཇ་འཐུང་བཞིན་ཆབ་སྲིད་གླེང་བར་བྱེད།
ང་རང་རྒྱུན་པར་རྩེད་གྲོགས་ཚོའི་རོལ་རྩེད་ཀྱི་གྲལ་ནས་ཐོན་ཏེ་རྐང་
འཇབ་ལག་འཇབ་ཀྱིས་ཨ་ནེ་སྲུ་མོ་དེ་དག་བསྐོར་ནས་སྐྱེས་པ་ཚོ་གོ་རི
མེད་པར་འཚོགས་ཡོད་སའི་འགྲུལ་ཁང་དུ་ཕྱིན་པ་ཡིན། ང་ལ་མཚོན་ནས་
བཤད་ན་དེ་རུ་ཟུག་གཟེར་སློང་ཞིང་ངར་ལངས་པར་བྱེད་དེ་ནམ་ཞིག་གལ་
ཆེའི་དོན་དག་ཅིག་འབྱུང་སྲིད་པ་འདྲ། དེ་ནི་དོན་ངོ་མར་ཅི་ཞིག་ཡིན་པ་
ངས་ཐག་གིས་མི་ཆོད། ངས་ཆབ་སྲིད་ཅུང་ཙམ་ཡང་མི་རྟོགས། འོན་ཀྱང་
རྟག་པར་སྒམ་བརླིང་གི་སྐྱེས་པའི་འཇིག་རྟེན་ལ་ང་རང་གིས་བཤད་མི་
གཏུབ་པའི་འདྲེན་ཤུགས་ཤིག་ཡོད། ང་རང་ཨ་ཕ་ཡི་གམ་ཏུ་བསྡད་དེ་ལྷོད་
ཅག་གེར་ཁོ་ཚོའི་ཁ་བརྡ་ལ་ཉན་པ་ཡིན། ང་རང་ཁོ་ཚོས་མདུང་རྩེ་ཁ་སྤྲོད་
ཀྱིས་ཆབ་སྲིད་གནད་དོན་རྩོད་གླེང་བྱེད་པར་ཉན་རྒྱུར་དགའ། རེད་ཀྱང་། ང་
རང་ཆེས་དགའ་བ་ནི་སྔར་བཞིན་ཁོ་ཚོའི་གསེང་དུ་བསྡད་ནས་ཁོ་ཚོས་ཕྱི་
ཕྱོགས་ཀྱི་འཇིག་རྟེན་ལ་བགྲོ་གླེང་བྱེད་པར་མགོ་འཁོར་བར་ཉན་འདོད་པ་
དེ་ཡིན། དེ་ནི་ཟི་ཝ་ཐི་ལུང་བའི་ཕྱིའི་འཇིག་རྟེན་ཆེན་མོ་ཞིག་རེད།
མཐའ་མཇུག ང་རང་འགྲུལ་ཁང་ལས་བྲལ་ཏེ་ཨ་མ་ཚོ་དང་མཉམ་དུ་
དར་ཅིག་སྡོད་པ་ཡིན། དེ་ཡང་རྩ་བ་ནས་འཇིག་རྟེན་མི་མཐུན་པ་ཞིག་དང་
སྣང་ཚུང་མི་མཐུན་པ་ཞིག སྐད་སྒྲ་མི་མཐུན་པ་ཞིག་ཡིན། དེ་རུ་གཤིས་
འཇམ་དང་མཛའ་གཅུགས་ཀྱི་ཤུབ་གཏམ་ཡོད། སྐབས་རེར་དངུལ་དྲིལ་
དང་འདྲ་བའི་སྙན་འཇེབས་ཀྱི་དགོད་འཛུམ་ཡོད་ལ། སྐབས་རེར་སྤྲོ་བག་
ཕེབས་པའི་ཅ་ཅོའི་ལྷང་ལྷང་དགོད་སྒྲ་ཡོད། ཆེས་ཧ་ལས་སུ་འཇུག་པ་ནི་
ཁོ་མོ་ཚོའི་མགོ་དཀྲིས་དང་གདོང་ཁེབས་གར་བཞག་མི་ཤེས་པར་ཐུར་དུ་
དཔྱང་བའི་སྐྲ་ལོ་རིང་པོ་དང་མཛེས་སྡུག་ཡི་གར་འོང་བའི་ངོ་གདོང་ཕྱི་རུ་
མངོན་ཡོད་པ་དེ་ཡིན། མཆུ་སྒྲོས་དང་སེན་སྐག་གི་ཁ་དོག་གིས་གྲུབ་པའི་
ཁྲ་རྒྱན༼henna༽གྱིས་ཁོ་མོ་ཚོ་སྔར་ལས་འཕྱོར་སྒེག་ལྡན་པ་དང་ཡིད་
སེམས་འཕྲོག་པ་ཞིག་རེད།
ཧ་ལམ་ངའི་མི་ཚེའི་ཁྲོད་ཀྱི་ཉིན་མོ་རེ་རེར་སྐྱེས་མ་ཚོས་ཁྱིམ་སྦུག་
བསྲུང་བྱ༼purdah༽ བརྩི་སྲུང་དམ་པོ་བྱེད་པ་མཐོང་། སྤྱི་བའི་འདུ་ར་
ནས་ཁོ་མོ་ཚོས་རང་ཉིད་གཅུད་དེ་ཚགས་དམ་པོར་བཟོ། བུད་མེད་ལ་ཤས་
ཀྱིས་ངའི་ཨ་མ་ནང་བཞིན་གདོང་ཁེབས༼niqab༽ ཀྱིས་གདོང་གཡོག་
པར་བྱེད། ཡང་བུད་མེད་ལ་ཤས་ཀྱིས་ཐོག་ལྭ༼burqas༽ གྱོན་ངེས། དེ་ནི་
འཇམ་ཤ་དོད་པའི་ལྭ་རིང་ནག་པོ་ཞིག་ཡིན་ཞིང་མགོ་དང་གདོང་ཡོངས་སུ་
གཡོགས་པས་གཞན་གྱིས་མོའི་མིག་ཀྱང་མཐོང་མི་ཐུབ། ལ་ལས་དེས་ཀྱང་
མི་ཚད་པར། ལག་ཤུབས་ནག་པོ་དང་རྐང་འབོབ་ནག་པོ་གྱོན་ངེས། འདི་
ལྟར་བྱས་ན་ཤ་ཤུན་ཏིལ་འབྲུ་ཙམ་ཡང་ཕྱིར་མི་མངོན་པ་ཡིན། ངས་ད་དུང་
ཆུང་མ་ཁྱོ་ག་ཡི་རྗེས་སུ་འབྲངས་ནས་འགྲོ་དུས་ཁྱོ་ག་དང་བར་ཐག་ངེས་
ཅན་ཞིག་འཛིན་དགོས་པ་མཐོང་བྱུང་། དེ་མིན་ཉེ་སྔོན་བུད་མེད་འདི་དག་
སྐྱེས་པ་དང་ཕྲད་དུས་ངེས་པར་གཉོམ་ཆུང་འདུག་ཤེས་བྱེད་དགོས་པ་གཏན་
ལ་ཕབ་པ་མཐོང་། དེ་དག་ནི་སྔོན་ཆད་ངའི་རྩེད་གྲོགས་བུ་མོ་ཡིན། ལང་ཚོ་
དར་ལ་བབས་རྗེས་གཏན་དུ་གདོང་ཁེབས་ཀྱི་ཕག་ཏུ་ཡལ་བར་གྱུར།
ད་ལྟ། བུད་མེད་འདི་དག་གིས་གང་འདོད་ལྟར་ཁ་བརྡ་གློད་པ་མཐོང་
ན་ཁོ་མོ་ཚོའི་ངོ་གདོང་ལ་རང་དབང་གི་རྐྱེན་པས་འཛུམ་མདངས་རྒྱས་ཏེ་
རྣམ་པ་གསར་རྐྱང་གི་འཇིག་རྟེན་ཞིག་མཐོང་བ་བཞིན་ཡིན།
ང་ནི་གསོལ་ཁང་ནང་གི་ལག་རོགས་བཟང་པོ་ཞིག་རྩ་བ་ནས་
མིན། ངེས་པར་ཁས་ལེན་དགོས་པ་ཞིག་ནི། སྔོ་ཚོད་གཏུབ་པ་དང་དཀར་
ཡོལ་བཀྲུ་བ་སོགས་ཀྱི་ཁྱིམ་ལས་འདི་རིགས་ངས་རྟག་པར་གཡོལ་ཐུབ་ན
གཡོལ་བ་ཡིན། དེའི་ཕྱིར།ང་རང་དེ་རུ་ཡུན་རིང་བསྡད་མ་མྱོང་། ང་རང་ཐབ་
ཚང་དང་འབྲལ་དུས་སུ་སེམས་སུ་རྟག་པར་ཕར་གཡོལ་ཚུར་གཡོལ་གྱི་འཚོ་
བ་འདི་རིགས་རོལ་ན་བྲོ་བ་ཅི་ཞིག་ཡོད་དམ་ཞེས་པའི་སོམ་ཉི་ཞིག་སྐྱེས།
གདོང་ཁེབས་ཀྱི་ཕག་ཏུ་གབ་པའི་འཚོ་བ་རོལ་སྟངས་འདི་བལྟས་སོང་
ནའང་དྲང་བཞག་ཅིག་མིན་ལ་སྐྱིད་པོ་ཞིག་ཀྱང་མིན། ཧ་ཅང་ཆུང་དུས་སུ་
ངས་ཕ་མ་ལ་བུ་མོ་གཞན་པ་ཅི་འདྲ་ཞིག་ཡིན་མིན་མི་ཤེས། གང་ལྟར། ངས་
ནམ་ཡང་ཁོ་མོ་ཚོ་དང་འདྲ་བར་ངོ་གདོང་གཡོག་མི་སྲིད། ངའི་ངོ་གདོང་ནི་
ངའི་མཚོན་རྟགས་ཡིན་ཞེས་བཤད་མྱོང་། ངའི་བསྒྲགས་གཏམ་གྱིས་ངའི་ཨ
མ་ཧ་ལས་པར་བཏང་། མོ་ནི་ལྷག་བསམ་རྣམ་པར་དག་པའི་སྲོལ་རྒྱུན་གྱི་
སྐྱེས་མ་ཞིག་རེད། ངའི་ཉེ་འབྲེལ་ཚོའི་བསམ་པར་ང་ནི་ཧ་ཅང་བློ་སྤོབས་ཅན་
ཞིག་རེད་སྙམ་ཡོད༼ཡང་ལ་ལས་ང་རང་ཧོལ་རྒྱུག་ཆེ་བ་ཞིག་རེད་ཟེར༽།
འོན་ཀྱང་། ངའི་ཨ་ཕ་ན་རེ། ཁྱོད་ཀྱིས་རང་ཉིད་ལ་འཐོབ་འདོད་པའི་འཚོ་བ་
རོལ་ཆོག་པ་ཡིན། ཁོས་མི་ཐམས་ཅད་ལ་བཤད་རྒྱུར། "མཱ་ལཱ་ལཱ་བྱིའུ་ཆུང་
བཞིན་རང་དབང་གིས་འཚོ་བ་ཡིན” ཟེར།
གསོལ་ཁང་ལས་བུད་རྗེས་ང་ཡང་བྱིས་པའི་གྲལ་དུ་འཚངས། ལྷག་
པར་ཤོག་བྱའི་འགྲན་སྡུར་གྱི་རྗེས་ཆོད་པར་བྱས་ནས་འཆོར་དུ་འཇུག་མི་
འདོད།འགྲན་སྡུར་ཁྲོད། བྱིས་པ་ཕོ་རྣམས་ཀྱིས་ཐབས་རྩལ་མཐོ་ཞིང་འགྲན་
ཡའི་ཤོག་བྱའི་སྐུད་པ་གཅོད་ཐབས་བྱེད། འགྲན་སྡུར་འདིར་ཛ་དྲག་ཆེ་བས་
ག་དུས་ཡིན་ཀྱང་སྐུད་པ་ཤོར་བའམ་ཤོག་བྱ་ས་རུ་ལྷུང་ངེས་པས་གཏན་
ཁེལ་མི་ཐུབ་པའི་རང་བཞིན་གྱིས་ཁེངས་ཡོད། ཡིད་འོང་གི་ཤོག་བྱ་དེ་དག་
གཅིག་འཕྲོར་གཅིག་མཐུད་དེ་ས་རུ་ལྷུང་དུས་ཧ་ཅང་མཛེས། ཡིན་ཡང་སྣང་
ཚུལ་འདི་མཐོང་རྗེས་ངའི་སེམས་སུ་སྐྱོ་སྣང་ཞིག་སྐྱེས་སོང་།
གཅིག་བྱས་ན། ང་ལ་སྐྱོ་སྣང་སྐྱེས་དོན་ནི་རང་ཉིད་ཀྱི་མ་འོངས་བ་
བསམ་བྱུང་བས་ཡིན། ཉིན་ཞིག་ངའི་ལས་དབང་ཀྱང་སྐུད་པ་ཆད་པའི་ཤོག་
བྱ་བཞིན་སྐྱོ་འོས་པ་ཞིག་ཡིན་ནམ། རྒྱུ་མཚན་ང་རང་ནི་བུ་མོ་ཞིག་ཡིན་
པས་རེད།ངའི་ཨ་ཕ་ཡིས་ཇི་ལྟར་བཤད་པ་ངའི་སེམས་ན་གསལ་བོ་ཡིན། ང་
དང་སུའུ་ཧྥུའུ་ནཱ་ནར་སོན་རྗེས་ངེད་གཉིས་ཀྱིས་གཅེན་གཅུང་རྣམ་པར་ཟས་
གཡོ་སྦྱོར་བྱེད་དགོས་ལ་གད་བདར་གཙང་སྦྲ་བྱེད་དགོས། ངེད་གཉིས་སྨན་
པ་ཞིག་ཏུ་འགྱུར་ཤས་ཆེ་སྟེ་རྒྱུ་མཚན་སྐྱེས་མའི་ནད་པ་ནི་སྐྱེས་མའི་སྨན་
པས་སྨན་བཅོས་བྱེད་དགོས། འོན་ཀྱང་། ངེད་གཉིས་ཁྲིམས་རྩོད་པ་ཞིག་
གམ་བཟོ་སྐྲུན་པ་ཞིག་ཏུ་འགྱུར་མི་སྲིད་ལ། དུས་དར་ལྭ་བའི་ཇུས་འགོད
པ་ཞིག་གམ་སྒྱུ་རྩལ་པ་ཞིག་ཏུ་དེ་བས་ཀྱང་འགྱུར་མི་སྲིད། མདོར་དྲིལ་ན།
ངེད་གཉིས་ཀྱིས་ཐོབ་རེ་བྱེད་པའི་ལས་རིགས་གང་མང་ཞིག་གཉེར་ཐབས་
མི་འདུག་པར་མ་ཟད། གལ་ཏེ་ཉེ་འབྲེལ་སྐྱེས་པ་ཞིག་གི་འགྲོ་རོགས་མེད་ན་
སྒོར་ཡང་འབུད་མི་ཆོག
ངས་ནུ་བོ་གཉིས་ཀ་ཁང་ཀླད་དུ་ཕྱིན་ནས་ཤོག་བྱ་སྤུར་བ་མཐོང་ན་
སེམས་སུ་འདི་ལྟར་རང་ལ་དྲིས་པ་ཡིན་ཏེ། ང་ལ་རྗེས་ཕྱོགས་དོན་ངོ་མར་
རང་དབང་ག་ཙམ་ལྡན་ནམ།
འོན་ཀྱང་། སྐབས་དེར་སོན་ན་ང་རང་སྔར་བཞིན་ཨ་ཕའི་དཔྲལ་
བའི་མུ་ཏིག་ཡིན་པ་རྟོགས་ཡོད། ཕ་ཁི་སི་ཐན་གྱི་བུ་མོ་ཞིག་ལ་མཚོན་ནས་
བཤད་ན་འདི་ནི་འཐོབ་པར་དཀའ་བའི་ལས་བསོད་ཅིག་ཡིན།
ཕ་ཁི་སི་ཐན་ནས་བྱིས་པ་བུ་ཞིག་བཙས་ན་དགའ་སྤྲོ་སྐྱེས་འོས་པའི་
དོན་དག་གལ་ཆེན་ཞིག་ཡིན། ཐམས་ཅད་ཀྱིས་བཀྲ་ཤིས་བདེ་ལེགས་གྱི་
རྟེན་འབྲེལ་ཞུས་ཏེ་ཁྱེའུ་ཕྲུག་གི་འགུལ་སླེའི་ནང་ལེགས་སྐྱེས་ཀྱིས་ཁེངས་
པར་བྱེད་ལ་ཁྱེའུ་ཕྲུག་གི་རུས་མིང་གདན་རབས་སུ་འགོད་པར་བྱེད། ཡིན་
ཡང་བུ་མོ་བཙས་ན་ཕ་མར་རྟེན་འབྲེལ་ཞུ་མཁན་མི་འདུག་ཅིང་གམ་གྱི་
བུད་མེད་ཀྱིས་ཨ་མ་འདིར་ཕངས་སེམས་སྐྱེས་པར་བྱེད།
ངའི་ཨ་ཕ་ཡིས་གོམས་སྲོལ་ངན་པ་འདིར་དོ་སྣང་གང་ཡང་མི་བྱེད།
ངས་གདན་རབས་ནང་དུ་སྨྱུག་ཆུ་སྔོན་པོས་བྲིས་པའི་རང་ཉིད་ཀྱི་རུས་མིང་
དེ་ཁྱིམ་གཞིས་ནང་གི་སྐྱེས་ཕོ་བུ་རབས་ཚ་རྒྱུད་དང་སྟར་ཕྲེང་གཅིག་ཏུ་
བསྒྲིགས་འདུག་པ་མཐོང་བྱུང་།
ང་རང་བྱིས་པ་ཡིན་དུས་སུ་ཁོས་རྟག་པར་གླུ་འདི་བླངས་ནས་ང་ལ་ཉན་
དུ་འཇུག གླུ་འདི་དང་ངའི་གྲགས་ཆེ་བའི་ཕི་ཧྲི་ཐོན་གྱི་མིང་དེར་འབྲེལ་བ་
འདུག “ཨོ། མེན་བན་ཏིག་གི་མཱ་ལཱ་ལཱ་ལགས། ” ཁོས་ལེན་རྒྱུར། “ཉིད་
ཀྱིས་ཡང་བསྐྱར་ཕི་ཧྲི་ཐོན་གྱི་སྣེ་ཁྲིད་དེ་གཟི་བརྗིད་ཀྱི་གླུ་གཞས་མཐོན་
པོར་ལེན་རོགས། ཁྱོད་ཀྱི་སྙན་ངག་ལྟ་བུའི་སྐད་ཆས་འཛམ་གླིང་གི་ཁ་
ཕྱོགས་བསྒྱུར་ཅིགངས་ནི་ཁྱེད་རང་སླར་ཡང་མངོན་པར་སྐྱབས་ཞུ་བྱེད།"
ཆུང་དུས་སུ་དེའི་ནང་དོན་ཅུང་ཙམ་ཡང་མི་གོ འོན་ཀྱང་ང་རང་རིམ་གྱིས་
ནར་སོན་པ་དང་བསྟུན་མཱ་ལཱ་ལཱ་ནི་དཔའ་མོ་ཞིག་མིག་དཔེ་རུ་འོས་པ་ཞིག་
ཡིན་པས་མོ་ལ་སློབ་སྦྱོང་བྱེད་དགོས་པ་རྟོགས་སོང་།
ལོ ༥ སྐབས་སུ་ངས་སློབ་སྦྱོང་བྱེད་མགོ་ཚུགས་ཤིང་ཨ་ཕ་ཡིས་ཁོའི་
གྲོགས་པར་བསྟོད་བསྔགས་བྱས་དོན། “བུ་མོ་འདིར་ལྟོས་དང་། མོས་ས་རྒྱ་
ཆོད་ཁོ་ཐག་ཡིན” ཟེར། ངས་ཁ་སྐྱེངས་བཟོ་བྱེད་ཀྱང་དོན་དངོས་སུ་ཧ་ཅང་
དགའ་ཡོད། ང་ལ་མཚོན་ནས་བཤད་ན་ཨ་ཕ་ཡི་བསྟོད་བསྔགས་ནི་འཇིག་
རྟེན་སྟེང་ཆེས་རྩ་ཆེ་བའི་དངོས་པོ་ཡིན།
ད་དུང་ངོས་གཞན་ཞིག་ནས་ང་རང་བུ་མོ་གཞན་དག་ལས་བསོད་ཆེ་
སྟེ། དེ་ནི་ངའི་ཨ་ཕ་ཡིས་སློབ་གྲྭ་ཞིག་གཉེར་ཡོད། དེ་ཐབས་ཆག་གི་སློབ་གྲྭ་
ཞིག་ཡིན་ཏེ་སྒོ་སམ་དང་ས་སྨྱུག་ཕུད་གཞན་ཅི་ཡང་མི་འདུག་ལ་སློབ་གྲྭའི་
འགྲམ་དུ་དྲི་ངན་འཐུལ་བའི་ཆུ་ཕྲན་ཞིག་ཡོད།འོན་ཀྱང་། ང་ལ་མཚོན་ནས་
བཤད་ན།སློབ་གྲྭ་དེ་ནི་ལྷའི་ཞིང་བཀོད་ལྟ་བུ་ཞིག་ཡིན།
ཕ་མ་གཉིས་ཀྱིས་ང་ལ་བཤད་རྒྱུར། ངས་སྐད་ཆ་བསླབ་མེད་དུས་སུ་
ཡམ་མེ་ཡོམ་མེའི་ངང་སྟོང་སང་སང་གི་སློབ་ཁང་ནང་ཕྱིན་ཏེ་རང་ཉིད་ཀྱི་
བྱིས་གཏམ་རྡབ་རྡིབ་རེ་བཤད་ནས་དགེ་རྒན་གྱིས་སློབ་ཁྲིད་བྱེད་པའི་བཟོ་
ལྟ་སྟོན། སྐབས་ལན་རེར། ང་རང་བྱིས་པ་ཆེ་རྣམས་དང་མཉམ་དུ་བསྡད་
ནས་དགེ་རྒན་གྱིས་གང་ཞིག་ཁྲིད་ཀྱང་ནན་ནན་ཏིག་ཏིག་གིས་ཉན་པ་
ཡིན་ཟེར། ན་སོ་རིམ་གྱིས་འཕར་བ་དང་བསྟུན་ཉིན་རྒྱུན་སློབ་ལྭ་གྱོན་ཏེ་
སློབ་གྲྭར་འགྲོ་བའི་བུ་མོ་རྣམས་མཐོང་བས་ངས་ཀྱང་དེ་འདྲའི་ལྭ་བ་སྟེ་ཧྭ
བར་ཁུ་སྨེ་ཙི ( གྱོན་པ་ཞིག་ཡིན། བསྒྱུར་པ་པོའི་མཆན། )གོན་འདོད་ཆེ།
སྐད་ཆ་བརྗེས་ནས་བཤད་ན་ལྭ་བ་དེ་ནི་ལྷོད་ཡངས་ཀྱི་རྐང་སྣུམ་དཀར་པོའི་
སྟེང་ལྭ་རིང་སྔོན་པོས་གཡོགས་ཤིང་མགོ་དཀྲིས་དཀར་པོ་ཞིག་བརྒྱབ་ཡོད།
ང་རང་མ་སྐྱེས་པའི་ལོ་གསུམ་གྱི་ཡར་སྔོན་དུ་ཨ་ཕས་སློབ་གྲྭ་འདི་
གཉེར་བ་ཡིན། ཁོས་ལས་ཀ་གང་མང་བྱེད་དགོས་ཏེ་དགེ་རྒན་དང་རྩིས་
གཉེར་བ་ཡིན་ཞིང་སློབ་གཙོའང་ཡིན། དེ་དང་ཆབས་ཅིག་གད་བདར་བ་
དང་ལས་ཀ་རྩག་རྩིག་བྱེད་མཁན། སྤྱིའི་ལག་རྩལ་བཟོ་བའང་ཡིན། ཁོ་རང་
སྐས་ཀྱི་སྟེང་དུ་འཛེགས་ཏེ་གློག་སྒྲོན་བརྗེ་བའམ་ཁྲོན་པའི་ཞབས་སུ་འཛུལ་
ནས་ཆུ་འབུད་འཕྲུལ་འཁོར་ཞིག་གསོའ ང་བྱེད། ཁོ་རང་ཁྲོན་པའི་ཞབས་སུ་
ཡལ་ཐེངས་རེར་ངས་ཁོ་རང་གཏན་ནས་ཕྱིར་ཡོང་ཐུབ་རྒྱུ་མ་རེད་བསམས་
ཏེ་རྒྱུན་པར་བསྲན་མ་ཚུགས་པར་ངུ་ཤུམ་བྱས་པ་ཡིན། སྐབས་དེར། ངས་
ཨ་ཕ་ཡིས་ཅིའི་ཕྱིར་འདི་འདྲའི་བྱ་བ་གང་མང་ཞིག་བྱེད་དགོས་པའི་ཧ་གོ་
མ་སོང་། ད་ལྟ་ངས་གཞི་ནས་རྟོགས་སོང་སྟེ་སློབ་གྲྭའི་གྲོན་དངུལ་རྟག་པར་
ཆད་ཀྱིན་ཡོད་པས་ཡིན། ཁང་གླ་དང་དགེ་བཟོ་བའི་གླ་ཕོགས་སྤྲད་རྗེས་
ཁྱིམ་དུ་ཟ་མ་ཉོ་སྤྱད་མང་པོ་ལྷག་མི་འདུག དེའི་ཕྱིར། ང་ཚོའི་ནུབ་ཚ་ནི་དུས་
རྒྱུན་ཟས་ཅུང་ཙམ་ལས་ཟ་རྒྱུ་མི་འདུག འོན་ཀྱང་། སློབ་གྲྭ་འདི་གཉེར་རྒྱུ་ནི་
ངའི་ཨ་ཕའི་དགོངས་འཆར་ཡིན། ང་ཚོ་ཐམས་ཅད་སློབ་གྲྭ་འདིའི་ཆེད་དུ་
དགའ་སྤྲོ་སྐྱེས་ཡོད།
ང་རང་ནར་སོན་ཏེ་སློབ་གྲྭ་འགྲིམ་ཐུབ་དུས་སུ་དགའ་སྤྲོ་ཚད་མེད་
སྐྱེས་ཏེ་རང་ཉིད་ཀྱི་སྐབས་དེའི་གནས་སྟངས་བརྗེད་སོང་བ་འདྲ། ང་ནི་སློབ་
གྲྭ་ནས་ནར་སོན་པ་དང་སློབ་གྲྭ་ནི་ངའི་འཇིག་རྟེན་ཡིན་ཞིང་ངའི་འཇིག་
རྟེན་ནི་སློབ་གྲྭ་འདི་ཡིན་ཞེས་བཤད་ཆོག

༢ ངའི་ཕུགས་འདུན།

ལོ་རེའི་དཔྱིད་ཀ་དང་སྟོན་ཁའི་ཨེ་ཏུ་ཆེ་བའི་དུས་ཆེན༼ Big Eid༽
དང་ཨེ་ཏུ་ཆུང་བའི་དུས་ཆེན༼Small Eid༽ སྐབས་སུ། ཡང་གཅིག་བྱས་
ན་སྨྱུང་གྲོལ་དུས་ཆེན་དང་དམར་མཆོད་དུས་ཆེན་གྱི་སྐབས་སུ་ངེད་ཁྱིམ་མི
གང་བོ་ཤང་ལ(ཕ་ཁི་སི་ཐན་གྱི་ས་མིང་ཞིག་ཡིན། བསྒྱུར་པ་པོའི་མཆན།)
རུ་འགྲོ་བ་ཡིན། དེ་ནི་ང་རང་ཆེས་དགའ་སའི་གནས་ཤིག་ཡིན་ཏེ་ངའི་ཕ་མ་
གཉིས་ནི་རི་གྲོང་དེ་ནས་ནར་སོན་པ་ཡིན། ང་ཚོ་མེན་ཀི་ལ་གྲོང་གི་རླངས་
འཁོར་འབབ་ཚུགས་སུ་སོང་ནས་མགྲོན་འཁོར་ལ་བསྡད་པ་ཡིན། དེ་རུ་མི་
ཚོགས་ཀྱིས་འཚང་ཁ་ཤིག་ཤིག་བྱེད་པས་གྲོང་བརྡལ་ཡོངས་ཀྱི་མི་ཐམས་
ཅད་འཚོགས་ནས་མགྲོན་འཁོར་ལ་སྒུག་པ་ཅིས་མ་ཡིན། ང་ཚོས་ཕྲག་སྟེང་
དུ་གཉེན་ཉེར་སྟེར་རྒྱུའི་གཙུག་དྲུབ་ཀྱི་སྟོད་ལྷེ་དང་རྒྱ་སེའམ་མངར་ཏོག་གི
ཤོག་སྒམ། ད་དུང་གྲོང་སྡེ་ནས་ཉོ་མ་ཐུབ་པའི་སྨན་རྫས་སོགས་ཀྱི་ལེགས་
སྐྱེས་ཁུར་བ་ཡིན།
ང་ཚོས་རང་ཉིད་ཀྱི་ལེགས་སྐྱེས་དེ་མགྲོན་འཁོར་ཀླད་དུ་ཡོད་པའི་ཕྱེ་
ཁུག་དང་མངར་ཁུག བལ་གདན། དེ་བཞིན་མི་ཁྱིམ་གཞན་གྱི་ཅ་དངོས་
དང་མཉམ་དུ་བཞག་ནས་བསྡམས་འཕྲོར་རླངས་འཁོར་ནང་དུ་འཚངས་པ་
ཡིན། རང་རོང་ཀྱག་ཀྱོག་གི་རི་ལམ་སྟེང་སྤྲུག་གསིག་ཆུ་ཚོད༤ལྷག་བྱས་ན་
ད་གཟོད་རི་ཁུལ་གྱི་དམིགས་སར་འབྱོར་ཐུབ།ཐེངས་འདིའི་འགྲུད་བཞུད་གྱི་
བཞི་ཆའི་གཅིག་གི་འགྲོ་ལམ་གུག་གུག་འཁྱོག་འཁྱོག་ཅིག་ཡིན་ཏེ་ལོགས་
གཅིག་ཟི་ཝ་ཐི་ཆུ་བོ་དང་ལོགས་གཞན་ཞིག་ནི་གཅོང་རོང་གཟར་མོ་ཡིན།
གྲོང་རོང་གི་གཏིང་སར་སྔོན་ཆད་ལྷུང་བའི་རླངས་འཁོར་གྱི་ཆག་རོ་མཐོང་
དུ་ཡོད། ནུ་བོ་གཉིས་ཀས་དགའ་དགའ་སྤྲོ་སྤྲོའི་ངང་རྐང་བརྡ་ལག་བརྡ་
བསྟན་ཏེ་མིག་གིས་ཆག་རོ་དེ་དག་འཚོལ་གྱིན་འདུག
མགྲོན་འཁོར་དེ་རི་ལམ་སྟེང་མཐོ་རུ་འཛེག་གིན་འཛེག་གིན་དུ་
མཁའ་རླུང་རིམ་གྱིས་བསིལ་ཞིང་འཇམ་པར་གྱུར། མཇུག་མཐར། ང་ཚོས་
གཞན་ཅི་ཡང་མཐོང་མི་ནུས་པར་རི་བོ་མཐོན་པོ་རེ་རེ་ཁོ་ན་མུ་འབྲེལ་དུ་
བསྟར་ཡོད་པ་མཐོང་། རི་ཡི་ཕ་རོལ་རི་ཡིན་ཞིང་རི་ཡི་གསེབ་ནས་ནམ་
མཁའ་ཡུག་ཅིག་མཐོང་ཐུབ།
ཤང་ལ་ཡི་སྡོད་དམངས་མང་པོར་དཀའ་ཁག་ཧ་ཅང་ཆེ། འདི་རུ་སྨན་
ཁང་དང་ཁྲོམ་ར་སོགས་དེང་རབས་ཅན་གྱི་འཚོ་བའི་སྒྲིག་འཇུག་དཀོན།
རེད་ཀྱང་། དེ་རུ་འབྱོར་ཐེངས་རེ་རེར་ང་ཚོའི་ཁྱིམ་གཞིས་ཀྱིས་གཟབ་རྒྱས་
ཆེ་བའི་གསོལ་སྟོན་བཤམས་ཏེ་ང་ཚོར་དགའ་བསུ་བྱེད་ངེས། ཨེ་ཏུ་ཆུང་
བའི་དུས་ཆེན་གྱི་སྐབས་སུ་འདི་འདྲའི་གསོལ་སྟོན་ལ་ལྷག་པར་དགའ་
བསུ་ཐོབ་ཀྱིན་འདུག དེས་ར་མིན་ཏྲམ་ཟླ་བའི༼Ramadan༽ཉིན་དཀར་
ལ་དམར་སྤངས་གོས་གཙང་གྱོན་པ་རེ་ཞིག་མཚམས་བཞག་པ་མཚོན།
གསོལ་ཅོག་སྟེང་བྱ་ཤའི་འབྲས་ཆན་གྱི་དཀར་ཡོལ་དང་ལུག་ཤའི་སྤོ་ཚལ།
ཆེ་ཞིང་བཙོག་པའི་ཀུ་ཤུ། སེར་སྐག་སྐག་གི་སྤྱི་སྒོང་། ད་དུང་ཞིམ་མངར་གྱི་
འོ་ཇ་སོགས་ཀྱིས་བཀང་ཡོད།
ལོ་བདུན་བརྒྱད་ཀྱི་སྐབས་སུ། ང་ནི་དར་སོ་ཆེ་བའི་གྲོང་ཁྱེར་གྱི་བུ་མོ་
ཞིག་ཏུ་མཐོང་ཡོད། སྐབས་རེར། ངའི་མ་སྤུན་ཤ་ཉེ་དག་གིས་ང་ལ་དགོད་ཁ་
སློང་། རྒྱུ་མཚན་ང་རང་རྐང་རྗེན་དུ་འགྲོ་བར་མི་སྤྲོ་ཞིང་ལུས་སྟེང་དུ་གྱོན་པ་
ནི་ཁྲོམ་ར་ནས་ཉོས་པའི་ལྭ་བ་ཡིན། ཡིན་ཡང་ཁོ་ཚོས་གྱོན་པ་ནི་རང་ཁྱིམ་
ནས་བཙེམས་ཏེ་བཟོས་པའི་ལྭ་བ་ཡིན། ངས་བཤད་པ་ནི་གྲོང་མིར་དམིགས་
བསལ་དུ་ཡོད་པའི་གྲོང་ཁྱེར་གྱི་ཁ་སྐད་འདྲེས་པའི་གྲོང་སྐད་ཡིན། དེའི་
ཕྱིར། ཁོ་ཚོའི་བསམ་པར་ང་རང་ཧ་ཅང་དེང་རབས་ཅན་དང་དར་སོ་ཆེ་བར་
འདུག་སྙམ། ཁོ་ཚོས་གང་ནས་ཤེས་ཨང་། ངེས་དོན་གྱི་གྲོང་ཁྱེར་ཆེན་པོའི་
ནང་གི་མི་སྟེ་དཔེར་ན་ཧྭ་ཝ་དཀར་པོའི་མི་དང་དབྱི་ས་ལན་སྦོ་ཡི་མིས་ང་ནི་
ཧ་ཅང་བཟོ་ལྟ་རྙིང་བར་འདོད་ཡོད།
རི་གྲོང་དུ་འབྱོར་རྗེས་ངས་ཞིང་སྡེའི་སྐྱེས་མའི་འཚོ་བ་རོལ་བ་ཡིན།
ཞོགས་པར། བྱ་ཕོའི་སྐད་ཅོར་ཐོས་དུས་མལ་ལས་ལྡང་བ་ཡིན། ཡིན་ཀྱང་
སྐབས་ལན་རེར་གཙང་སྡེར་གྱི་རྡེབ་སྒྲ་ལས་བྱུང་བའི་འཛེར་སྒྲས་གཉིད་
ལས་བསླངས། དེ་ནི་ཁྱིམ་གཞིས་ཀྱི་སྐྱེས་མས་འོག་ཁང་ནས་སྐྱེས་པར་
ཞོགས་ཟས་གྲ་སྒྲིག་བྱེད་པའི་སྒྲ་ཡིན། དེས་ན། བྱིས་པ་ཐམས་ཅད་ཁང་བ་
ལས་སྒོ་ཕྱིར་བུད་དེ་ཉིན་གསར་བ་ཞིག་བསུ་བ་ཡིན། ང་ཚོས་ཟ་བ་ནི་སྦྲང་
ཚང་ལས་ཐད་ཀར་ལེན་པའི་སྦྲང་རྩི་དང་སྟེང་དུ་ཚྭ་ཁ་གཏོང་བའི་ཅུ་ལི་སྔོན་
པོ་ཡིན། སུ་ལ་ཡང་རྩེད་ཆས་དང་དཔེ་དེབ་གང་ཡང་མི་འདུག ང་ཚོས་གྲོག་
ཤུར་ནང་ནས་མཆོང་ལྡིང་དང་པང་གྲུག་བརྩེས་པ་ཡིན།
ཕྱི་དྲོར། བྱིས་པ་ཕོ་རྣམས་ཉ་འཛིན་པར་འགྲོ་ཞིང་བྱིས་པ་མོ་རྣམས་
གྲོག་འདབས་སུ་འཛོམས་ཏེ་ང་ཚོ་ཆེས་སྤྲོ་བའི་གཉེན་སྡེབ་རྩེད་མོ་རྩེ་བ་
ཡིན། ང་ཚོས་བུ་མོ་ཞིག་བདམས་ཏེ "བག་གསར” འཁྲབ་དུ་འཇུག་ཅིང་
མོའི་སྐྲ་ལོ་ཤད་དེ་མཛེས་བཟོ་བྱས་ནས་གཉེན་སྟོན་བྱེད་པར་གྲ་སྒྲིག་བྱ། ང་
ཚོས་མོ་ལ་ལག་གདུབ་དང་མགུལ་རྒྱན་བསྐོན་ཞིང་གདོང་ལ་མཛེས་བཟོ་
བྱེད་པ་དང་སེན་སྐག་གིས་མོའི་ལག་ཟུང་ལ་ཚོན་རིས་འབྲི། གྲ་སྒྲིག་ཚགས་
སུ་ཚུད་པ་བྱས་རྗེས་མོ་རང་བག་གསར་གྱི་ལག་ཏུ་སྤྱོད་པ་ཡིན། སྐབས་
འདིར་མོས་ངུ་ཤོམ་བྱེད་བཟོ་བྱས་ན་ང་ཚོས་ལྷོད་ལྷོད་ཀྱིས་མོའི་སྐྲ་ལོར་བྱིལ་
བྱིལ་བྱས་ཏེ་སེམས་ཁུར་བྱ་མི་དགོས་ཚུལ་གདམས་པ་ཡིན། སྐབས་ལན་
རེར་ང་ཚོ་བགད་དེ་ཐང་ལ་གཡས་འགྱེད་གཡོན་འགྱེལ་བྱས་པའང་ཡོད།
ཡིན་ཡང་། རི་ཁུལ་ནས་སྐྱེས་མའི་འཚོ་བ་རོལ་ཁག་པོ་འདུག དེ་རུ་
ཚོང་ཁང་དང་སློབ་ཆེན། སྨན་ཁང་ལེགས་པོ་ཞིག་མེད་ལ་སྐྱེས་མའི་སྨན་
པའང་མེད། སྲིད་གཞུང་གིས་དྭངས་གཙང་གི་ཆུ་ཁུངས་དང་གློག་ཤུགས་
སྒྲིག་བཀོད་མི་བྱེད། སྐྱེས་པ་གང་མང་ཞིག་རི་གྲོང་དང་ཁ་གྱེས་ཏེ་རྒྱང་
རིང་གི་ཡུལ་ནས་ལམ་སྲུང་བའམ་གཏེར་བཟོ་བ་སོགས་བྱས་ནས་སྒོར་མོ་
བསགས་རྗེས་ཕ་ཡུལ་ལ་བསྐུར་བ་ཡིན། སྐབས་ལན་རེར། སྐྱེས་པ་འདི་དག་
སླར་ཡང་ཡུལ་ལ་ལོག་རྒྱུ་མི་འདུག
གནས་འདིའི་སྐྱེས་མ་ཚོས་སྔོན་ཆད་ཐོག་མར་གདོང་གཡོགས་དགོས་
པར་མ་ཟད། གཉེན་ཚན་ཕུད་ཁོ་མོ་ཚོས་སྐྱེས་པ་གཞན་དང་ངོ་འཕྲད་པའམ་
ཁ་བརྡ་བྱས་མི་ཆོག ཁོ་མོ་ཚོས་ཡི་གེ་མི་ཤེས་ཤིང་ཐ་ན་ངའི་ཨ་མ་ཡང་དེ
ལས་མ་འདས། མོ་རང་རི་གྲོང་ནས་སྐྱེས་པས་ཡི་གེ་མི་ཤེས་ལ་དཔེ་ཆའང་
ཀློག་མི་ཤེས། ང་ཚོའི་རྒྱལ་ཁབ་དུ་སྐྱེས་མ་ཡིག་རྨོངས་བ་ནི་རྒྱུན་པར་མཐོང་
ཐུབ། ཡིན་ཡང་རང་ཉིད་ཀྱི་ཨ་མ་མཐོང་ན་འདི་འདྲའི་ཁེངས་དྲེགས་ཆེ་
ཞིང་ཤེས་རབ་ལྡན་པའི་བུད་མེད་ཅིག་གིས་ཁྲོམ་ཚོགས་སུ་ཚོང་ཟོག་ཅིག་
གི་རིན་གོང་ལ་བལྟ་ནའང་ཤུགས་གང་མང་འདོན་དགོས་དུས། ངས་བསམ་
ན། མོ་ལ་ཡང་ང་དང་འདྲ་བར་སེམས་ན་བཤད་མི་ཐུབ་པའི་སྐྱོ་བ་ཞིག་ཡོད་
ཐག་ཆོད་ཡིན།
སྡེ་བའི་ནང་གི་ངའི་མ་སྤུན་ལྕམ་སྲིང་འདུས་པའི་བུ་མོ་མང་པོ་ཞིག་
སློབ་གྲྭར་མི་འགྲིམས་པ་ཡིན། ཨ་ཕ་ལ་ལས་བུ་མོ་ནི་ཅི་ཞིག་ལ་མི་བརྩི་
སྟེ་ཁོ་མོ་ཚོ་སྔ་མོ་ནས་བག་མར་བརྫངས་ཏེ་གཉེན་ཚང་གི་མི་རུ་འགྱུར་དུ་
འཇུག སྐྱེས་པ་འདི་དག་ན་རེ། “བུ་མོ་སློབ་གྲྭར་འགྲིམ་ནས་ཅི་བྱེད། སློབ་
གྲྭར་འགྲོ་མ་མྱོང་བ་དག་གིས་ཀྱང་ཁྱིམ་བསྐྱངས་ཏེ་ཉི་མ་འཁྱོལ་ཐུབ” ཟེར།
ངས་རྩ་བ་ནས་རྒན་རབས་པར་ཁ་རྩོད་མི་བྱེད། ང་ཚོའི་རིག་གནས་
ཀྱི་ཁྲོད་དུ་རྒན་རབས་པ་ནོར་སོང་ཡང་ཕྱི་རབས་པས་རྒན་རབས་པར་གུས་
མེད་གཏན་ནས་བྱེད་མི་ཆོག
ཡིན་ཡང་། གནས་འདིའི་བུད་མེད་དག་དཀའ་སྡུག་གིས་འཚོ་བ་
མཐོང་ན་ང་རང་མགོ་རྨོངས་ཤིང་ཡིད་སྐྱོ་ཡོང་། ང་ཚོའི་རྒྱལ་ཁབ་དུ་འདི་
འདྲའི་དྲང་བཞག་མིན་པའི་ལྟ་སྟངས་ཤིག་ཅིའི་ཕྱིར་འཛིན་དགོས་སམ།
ངས་རང་གི་དྲན་ཚུལ་རབ་རིབ་མ་ཨ་ཕ་ལ་བརྗོད་དེ་ཉན་དུ་བཅུག
ཨ་ཕ་ན་རེ། ཨ་ཧྥུའུ་ཧན་གྱི་སྐྱེས་མ་ཚོའི་འཚོ་བཞེས་ང་ཚོ་ལས་ཀྱང་ཐབས་
རྡུགས་ཡིན། རྒྱལ་ཁབ་དེར་ཐྲ་ལི་སྦན༼ Taliban༽དུ་འབོད་པའི་རྩ་
འཛུགས་ཤིག་གིས་ཚོད་འཛིན་བྱེད་ཀྱིན་འདུག གནས་དེ་རུ། བུ་མོའི་སློབ་གྲྭ་
ཐལ་རྡུལ་དུ་བཏང་སྟེ་སྐྱེས་མ་ཡོད་ཚད་ལ་བཙན་གྱིས་ཐོག་ལྭ་བསྐོན་འདུག
དེ་ནི་དམ་ཚགས་སུ་གཅུད་པའི་ལྭ་རིང་ཞིག་སྟེ་མགོ་ནས་རྐང་བའི་བར་
གཅུད་དེ་སྲུབས་ཁ་གཅིག་ཕྱེ་ཡོད་ཅིང་སྐྱེས་མ་ཚོས་སྲུབས་ཁ་དེ་ཁོ་ནས་
ལས་ཕྱི་རོལ་མཐོང་དགོས། སྐྱེས་མ་རྣམས་སྐད་གསེང་མཐོན་པོས་དགོད་
མི་ཆོག་ལ་སེན་སྐག་བྱུགས་མི་ཆོག སྒོར་འགྲོ་དུས་གལ་ཏེ་ཁྱིམ་གྱི་སྐྱེས་པ་
ཞིག་གི་འགྲོ་རོགས་མེད་ཚེ་གཅར་རྡུང་ཐེབས་པའམ་ཁྲི་མུན་གྱི་བཙོན་དུ་
ཚུད་ངེས་ཡིན།
འདི་དག་ཐོས་ན་གྲང་རེག་མེད་ཀྱང་འདར་སིག་བརྒྱག ང་རང་ཕ་
ཁི་སི་ཐན་ནས་འཚོ་རུ་བཅུག་པར་དཀོན་མཆོག་ལ་ཐུགས་རྗེ་ཆེ། གནས་
འདི་རུ།བུ་མོ་རྣམས་རང་མོས་རང་དགར་གྱིས་སློབ་གྲྭར་འགྲིམ་ཆོག
དེ་ནི་ངས་ཐེངས་དང་པོར་ཐྲ་ལི་སྦན་ཐོས་པ་ཡིན། ངས་སྐབས་ཐོག་
དེར་མ་ཤེས་ཏེ་ཁོ་ཚོ་ཨ་ཧྥུའུ་ཧན་ཁོ་ནར་གནས་པ་ཙམ་མ་ཡིན། དོན་དངོས་
སུ། ཁོ་ཚོར་ཕ་ཁི་སི་ཐན་ན་ཡང་རྩ་འཛུགས་ཤིག་ཡོད་དེ་མངའ་སྡེའི་ས་
ཁུལ༼སྤྱིར་བཏང་དུ་ཕ་ཁི་སི་ཐན་རྒྱལ་ཕྲན་མཉམ་འབྲེལ་གྱི་ཐད་གཏོགས་
མངའ་སྡེའི་ས་ཁུལ། FATA༽ དང་ཐག་རིང་བོ་མི་འདུག ཁོ་ཚོའི་ཁྲོད་ཀྱི་མི་
ལ་ལ་ནི་ང་ཚོ་དང་འདྲ་བར་ཕི་ཧྲི་ཐོན་གྱི་མི་ཡིན། ཡུན་རིང་མི་འགོར་བར་
ཁོ་ཚོས་ངའི་འོད་ཟེར་སྟོང་ལྡན་གྱི་བྱིས་དུས་ལ་སྤྲིན་ནག་གཡོགས་པར་བྱེད་
ངེས།
འོན་ཀྱང་ཨ་ཕས་ང་ལ་སེམས་ཁུར་མ་བྱེད་ཅེས་སློབ་གསོ་བཏང་། ཁོ་
ན་རེ། “ངས་ཁྱོད་ཀྱི་རང་དབང་ལ་སྲུང་སྐྱོབ་བྱེད་ངེས། མཱ་ལཱ་ལཱ། མུ་མཐུད་
དུ་ཁྱོད་ཀྱི་ཕུགས་འདུན་འཚོལ་སྙེག་བྱོས” ཟེར།

༣ ཁྱད་མཚར་བའི་ཞ་སྨྱུག་ཅིག
ང་རང་ལོ་ན༨ཡིན་དུས་ཨ་ཕར་སློབ་མ༨༠༠ཡོད་ཅིང་སློབ་གྲྭའི་སློབ་
ཁུལ་ཡང༣ ཡོད། སློབ་ཆུང་རིམ་པ་ཞིག་དང་སློབ་འབྲིང་རིམ་པ་གཉིས་ཡོད།
སློབ་འབྲིང་རིམ་པ་འདི་གཉིས་ནི་སོ་སོར་བུ་ཡི་སློབ་འབྲིང་དང་བུ་མོའི་སློབ་
འབྲིང་གཉིས་རེད། དེས་ན། ངེད་ཚང་ལ་སྒོར་མོ་ཡོད་དེ་བརྙན་འཕྲིན་འཕྲུལ་
ཆས་ཤིག་ཉོས། དུས་དེ་ནས་བཟུང་། ང་ལ་ཁྱད་མཚར་བའི་ཞ་སྨྱུག་ཅིག་ཐོབ་
འདོད་ཀྱི་འདུན་པ་བྱུང་སོང་། བསམ་ཚུལ་འདི་ནི་ང་དང་སུའུ་ཧྥུན་ནཱས་སློབ་
ཁྲིད་གྲོལ་ནས་ཡུལ་ལ་ལོག་རྗེས་བརྙན་འཕྲིན༼ཧྲ་ཁ་ལ་ཁ་སྦོམ་སྦོམ༽ ལ་
བལྟས་པ་ལས་བྱུང་བ་ཡིན། སངས་འགྲུབ་ཟེར་བའི་བུ་ཆུང་ཞིག་ལ་ཁྱད་
མཚར་བའི་ཞ་སྨྱུག་ཅིག་འདུག་ཅིང་དངོས་པོ་ཅི་ཞིག་བྲིས་ཀྱང་དོན་དངོས་
སུ་འགྱུར་ཐུབ། གལ་ཏེ་ལྟོགས་ཚེ་ཁོས་སྒ་སེར་ཁུ་བ་དཀར་ཡོལ་གང་བྲིས་
ན་ཞིམ་མངར་གྱི་སྒ་སེར་ཁུ་བ་མངོན་ཡོང་བ་ཡིན། གལ་ཏེ་ཉེན་ཁར་ཕྲད་
ན་ཁོས་ཉེན་རྟོག་པ་ཞིག་བྲི་ངེས། ཁོ་ནི་དཔའ་རྒོད་ཆུང་ཆུང་ཞིག་རེད་དེ་
རྟག་པར་ཉེན་ཁར་ཕྲད་པའི་མི་རྣམས་སྲུང་སྐྱོབ་བྱེད་ཀྱིན་འདུག
དགོང་མོར་ངས་གསོལ་བ་བཏབས་པ་ཡིན། དཀོན་མཆོག་ལགས། ཉིད་
ཀྱིས་ང་ལ་སངས་འགྲུབ་ཀྱི་ཞ་སྨྱུག་ཅིག་བསྩོལ་དང་། ངས་གཞན་སུ་ལའང་
མི་བཤད། ཁྱེད་ཀྱིས་ངའི་འཐེན་སྒམ་ནང་ཞོགས་དང་ཆོག ངས་དེ་བཀོལ་
ནས་ཐམས་ཅད་ལ་སྤྲོ་སྐྱིད་སྟེར་ངེས། གསོལ་བ་བཏབ་ཚར་རྗེས་ངས་འཐེན་
སྒམ་གྱི་ཁ་ཕྱེས་ཏེ་བལྟས་ཀྱང་ཁྱད་མཚར་བའི་ཞ་སྨྱུག་ནི་ནམ་ཡང་མཐོང་
མ་སོང་།
ཉིན་ཞིག་གི་ཕྱི་དྲོར་ནུ་བོ་གཉིས་ཀ་ཁྱིམ་ན་མེད། ཨ་མས་ང་རང་ལ་
ཞོག་ཤུན་དང་སྒོང་ཤུན་ཕྱིར་འཕེན་དུ་འགྲོ་རུ་བཅུག གད་སྙིགས་ཕུང་པོ་
དང་ངེད་ཚང་གི་ཁྱིམ་གྱི་བར་སྲང་ལམ་ཞིག་གིས་བཅད་ཡོད། ཉེ་སར་བཅར་
དུས་ངས་བསྲན་མ་ཚུགས་པར་སྨིན་མ་བསྡུས་ཏེ་ཕྱོགས་གཅིག་ནས་འབུ་
སྦྲང་ཕར་བསྐྲད་ལ་ཕྱོགས་གཞན་ཞིག་ནས་རང་ཉིད་ཀྱི་ལྷམ་ཆུང་སྙིང་ལ་
རྗེ་བོ་མི་གཙང་བའི་དངོས་པོའི་སྟེང་སྤོ་བར་སེམས་ཆུང་བྱས། གལ་ཏེ་ང་ལ་
སངས་འགྲུབ་ཀྱི་ཁྱད་མཚར་བའི་ཞ་སྨུག་དེ་ཡོད་ཚེ་ཅི་མ་རུང་། དྲི་ངན་འདི
དག་དང་ཙི་གུ་འདི་དག རུལ་མྱགས་ཀྱི་ཁ་ཟས་འདི་དག་མཉམ་དུ་སྤུངས་
རྗེས་དབྱིས་ཏེ་འོད་ཐིང་ཐིང་བྱེད་ངེས། ངས་གད་སྙིགས་འཕེན་དུས་སུ་གློ་
བུར་དུ་དངོས་པོ་ཞིག་འགུལ་བྱུང་བས་ང་རང་སྐྲག་ནས་གནམ་ལྡིང་ས་ལྡིང་
བྱས།
དངོས་པོ་དེ་ནི་ངའི་ལོ་ཚོད་དང་འདྲ་བའི་བུ་མོ་ཞིག་ཡིན་ཏེ་མོའི་སྐྲ་
ལོ་གཟེངས་ཤིང་སྐྱི་པགས་ལ་སེར་ཁ་གས་ཡོད། མོས་ཏག་ཏག་གད་སྙིགས་
གཞོགས་གཉིས་སུ་བགར་བཞིན་འདུག གཞོགས་གཅིག་ཏུ་ལྕགས་སྣོད་
ཤིང་གཞོགས་གཅིག་ཏུ་དམ་བེ་སྤུངས་ཡོད། ཉེ་ལོགས་སུ་བྱིས་པ་
སྐོར་ཞིག་གིས་སྐུད་པས་རྣོ་ཁབ་ལེན་བསྡམས་ཏེ་གད་སྙིགས་ཕུང་པོའི་ནང་
ལྕགས་རིགས་ཀྱི་ཟོག་རོ་འཚོལ་གྱིན་འདུག ངས་ཁོ་ཚོ་དང་ཁ་བརྡ་བྱེད་
བསམ་ཡང་སྤོབས་པས་མ་ལོངས།
ཉིན་དེའི་ཕྱི་དྲོར་ཨ་ཕ་ཁྱིམ་ལ་ལོག་སོང་། ངས་གད་སྙིགས་འཐུ་བའི་
བྱིས་པ་དེ་དག་གི་གནས་ཚུལ་ཨ་ཕར་བཤད་ཅིང་ཁོ་རང་ཁྲིད་དེ་དངོས་
སུ་ལྟ་རུ་སོང་། ཁོས་ཞི་འཇམ་གྱིས་ཁོ་ཚོ་དང་ཁ་བརྡ་བྱས་མོད་བྱིས་པ་དེ་
དག་བྲོས་སོང་། ངས་ཨ་ཕ་ལ་བྱིས་པ་དེ་དག་ཅིའི་ཕྱིར་སློབ་གྲྭར་མི་འགྲིམ་
ཚུལ་དྲིས། ཨ་ཕས་བྱིས་པ་དེ་དག་གིས་ཁྱིམ་ཚང་གསོ་དགོས་པ་ཡིན། གད་
སྙིགས་ནང་རྙེད་པའི་དངོས་པོ་དེ་དག་རོབ(ཨུ་རུ་སུའི་སྒོར་མོའི་འཇལ་བྱེད་
ཅིག བསྒྱུར་པ་པོའི་མཆན)འགའ་རུ་བརྗེ་ཐུབ། གལ་ཏེ་སློབ་གྲྭ་འགྲིམ་ཚེ་ཁོ་
ཚེའི་ཁྱིམ་མི་ལྟོགས་གྲིར་འཕྱང་དགོས་པ་ཡིན་ཟེར། ཡུལ་ལ་ལོག་པའི་ལམ་
བར་དུ།ངས་ཨ་ཕའི་གདོང་ནས་མིག་ཆུ་ཁྲུམ་ཁྲུམ་དུ་བཞུར་བ་མཐོང་།
ཉེས་དམིགས་ཐེངས་རེའི་ནང་བྱམས་བརྩེ་རེ་འཁྱུད་ཡོད་ཅིང་། མི་ངན་
ཡོད་ས་ཞིག་ན་དཀོན་མཆོག་གིས་མི་བཟང་ཞིག་ཀྱང་མངགས་ཡོད་པའི་ཡིད་
ཆེས་ང་ལ་ཡོད། དེའི་ཕྱིར། ངས་བསམ་ན་ད་ལྟ་ནི་དཀོན་མཆོག་ལ་དོན་དག་
འདི་ཞུ་བའི་སྐབས་ལ་རན་སོང་འདོད། སྙིང་ཉེ་བའི་དཀོན་མཆོག་ལགས།
ངས་འཕྲིན་ཡིག་བྲིས། ཁྱེད་ཀྱིས་བྱིས་པ་ལ་ལས་གད་སྙིགས་ཕུང་པོའི་ནང་
འཚོ་ཐབས་བགྱི་བཞིན་པ་མཐོང་བྱུང་ངམ། ངས་སྨྱུ་གུ་སར་བཞག ཁོང་
གིས་ཤེས་ཐག་ཆོད་ཡིན། དེས་ན་ཁོང་གིས་ང་རང་ལ་ཁོ་ཚོ་མཐོང་དུ་བཅུག་
པའི་དྲན་ཤེས་གློ་བུར་བ་ཞིག་བྱུང་སོང་། ཁོས་ང་ལ་གལ་ཏེ་སློབ་གྲྭ་མ་
འགྲིམ་ན་འཚོ་བ་ཇི་ལྟར་རོལ་དགོས་པ་རྟོགས་སུ་བཅུག
འདིའི་ཡར་སྔོན་དུ་ངས་ནམ་ཡང་ཁྱད་མཚར་བའི་སྨྱུ་གུ་ཞིག་གིས་
འཇིག་རྟེན་འདི་བསྒྱུར་ཐུབ་པའི་ཡིད་ཆེས་བཅངས། ཡིན་ཡང་ད་ལྟ་ང་རང་
གིས་ངེས་བར་དོན་དག་ཅིག་བསྒྲུབ་དགོས་པ་རྟོགས་སོང་། ངས་ཅི་ཞིག་
བསྒྲུབ་དགོས་པ་མི་ཤེས་མོད་དཀོན་མཆོག་གིས་ང་ལ་འཇིག་རྟེན་འདི་སྔར་
ལས་བཟང་དུ་བསྒྱུར་བའི་སྟོབས་ཤུགས་དང་བློ་སྤོབས་ཤིག་བསྩོལ་བར་
རེ་བ་ཞུས། ངས་འཕྲིན་ཡིག་གི་ནང་དུ་རང་གི་རུས་མིང་བྲིས་རྗེས་དྲིལ་
བུར་བྱས་ལ་ཤིང་དུམ་ཞིག་གི་སྟེང་དུ་བསྡམས། དེའི་སྟེང་དུ་ཁུར་མོང་ཅིག་
བཙུགས་མཐར་ཆུར་བསྐུར་བས་ཆུ་རྒྱུན་གྱི་བཞུར་ཕྱོགས་ལྟར་ཟི་ཝ་ཐི་ཆུ་
བོའི་ནང་ཚུད། དཀོན་མཆོག་གིས་གནས་དེར་འཕྲིན་འདི་རྙེད་ཐུབ་པའི་
ཡིད་ཆེས་ང་ལ་ཡོད།
ངས་གད་སྙིགས་ཕུང་པོའི་ནང་གི་བྱིས་པར་རོགས་རམ་བྱེད་འདོད་པ་
ནང་བཞིན་ངའི་ཨ་མས་ཀྱང་མི་ཐམས་ཅད་ལ་རོགས་བྱེད་འདོད་ཆེ། མོས་
བག་ཤུན་བཅུག་པའི་དཀར་ཡོལ་ཞིག་ཇ་ཁང་གི་སྒེའུ་ཁུང་ཁར་བཞག་ཅིང་
གམ་དུ་ད་དུང་གཡོས་སྦྱོར་བྱས་པའི་ཟ་མ་ཟངས་རྒན་གང་དང་བྱ་ཤ་ཡོད།
བག་ཤུན་ནི་བྱ་གསོ་བྱེད་དང་ཟ་མ་ནི་ཉེ་མཚེས་ཀྱི་དབུལ་བོ་ཚང་ལ་སྟེར་བ་
ཡིན།
ཐེངས་ཤིགངས་ཨ་མ་ལ་ཅིའི་ཕྱིར་རྒྱུན་པར་ཟ་མ་གཞན་ཚང་ལ་བགོ་
དགོས་པ་དྲིས་པར་མོ་ན་རེ། “ང་ཚོས་ལྟོགས་སྐོམ་གྱི་བྲོ་བ་ཚོར་ཡོད། ངའི་
གཅེས་ལོ་མ། ང་ཚོ་ད་ལྟ་ཡོད་པ་དེ་གཞན་ལ་མཉམ་སྤྱོད་བྱེད་རྒྱུ་ནམ་ཡང་
མ་བརྗེད་ཅིག" ཟེར།
དེའི་ཕྱིར། ང་ཚོས་རང་ཉིད་ཀྱི་ཡོད་ཚད་གཞན་ལ་མཉམ་སྤྱོད་བྱས་པ་
ཡིན། ཁྱིམ་མི་བདུན་ཅན་གྱི་ཁྱིམ་ཚང་ཞིག་དཀའ་སྡུག་གི་གནས་སུ་ལྷུང་
ཡོད་དུས་ང་ཚོས་ཐ་ན་རང་གི་སྡོད་ཁང་གཡར་ཏེ་ཁོ་ཚོར་མཉམ་སྤྱོད་བྱས་
པ་ཡིན། གནས་ལུགས་ལྟར་བཤད་ན། ཁོ་ཚོའི་ངའི་ཨ་ཕར་ཁང་གླ་སྤྲོད་
དགོས་པ་ཡིན། ཡིན་ཡང་། ཨ་ཕའི་སློབ་གྲྭས་སྒོར་མོ་གང་མང་བཙལ་མི་
ཐུབ་མོད་རིན་མེད་དུ་སློབ་གྲྭ་འགྲིམ་ཆོག་པའི་སྐལ་བ་དབུལ་ཕོངས་ཀྱི་སློབ་
མ་བརྒྱ་ཕྲག་ལྷག་ལ་བྱིན་ཞིང་ཁོས་ད་དུང་རང་ཉིད་ཀྱིས་མང་ཙམ་སྟེར་ཐུབ་
ན་བསམ་ཡོད། ཨ་མས་ཉིན་རྒྱུན་ཁྱིམ་ནས་ཟ་མ་བསྐོལ་མགོ་ཚུགས་ཏེ་བུ་
བུ་མོ་སློབ་མ་འགའ་ལ་ཟ་རུ་འཇུག་པ་ཡིན། མོ་ན་རེ། “ཕོ་བ་ལྟོགས་ན་
སློབ་སྦྱོང་ཇི་ལྟར་བྱེད་དམ” ཟེར།
ཉིན་ཞིག་ངས་ཡུན་རིང་སློབ་གྲྭར་འགྲིམ་པའི་སློབ་མ་འགའ་སློབ་
ཁྲིད་ལ་མ་ཞུགས་པ་མཐོང་སྟེ་ཨ་ཕར་ཁོ་ཚོ་གང་དུ་སོང་བ་དྲིས། ཁོས་ང་ལ་
བཤད་རྒྱུར། "ཨོ། ངའི་གཅེས་ཕྲུག་མ། ཁྱིམ་བདག་འབྱོར་ལྡན་པ་འགས་
བྱིས་པ་ཁྲིད་སོང་བ་རེད། རྒྱུ་མཚན། ཁོ་ཚོས་རང་ཉིད་ཀྱི་བུ་བུ་མོ་དེ་གད་
བདར་གྱི་ལྭ་བ་བཀྲུ་བར་གཡོག་བྱེད་པའི་བུ་བུ་མོ་དང་མཉམ་དུ་སློབ་ཁང་
གཅིག་གི་ནང་ཡོད་པ་རྟོགས་པས་ཁོ་ཚོས་བསྲན་མ་ཚུགས་པ་རེད། ”
ང་རང་ལོ་ན་ཆུང་ཡང་འདི་ལྟར་བྱས་ན་མི་འགྲིག་པའི་ཚོར་བ་སྐྱེས་
པར་མ་ཟད། སྒོར་མོ་སྤྲད་དེ་སློབ་གྲྭ་འགྲིམ་པའི་བྱིས་པ་གང་མང་ཞིག་ཤོར་
ཚེ་སློབ་གྲྭ་དང་ངེད་ཚང་གིས་དཔལ་འབྱོར་སྟེང་གི་དཀའ་ཁག་ལ་གདོང་
གཏད་དགོས་པ་ཡིན། འོན་ཀྱང་ངས་མི་རྟོགས་པ་ཞིག་ནི་སྔར་ལས་ཚབས
ཆེ་བའི་ཉམས་ཉེན་ཞིག་ཉེ་རུ་བཅར་གྱིན་འདུག ཉམས་ཉེན་འདིས་ངེད་ཚང་
དང་ངེད་ཚང་གི་སློབ་གྲྭར་འཇིགས་སྐུལ་བར་མ་ཟད་ཕ་ཁི་སི་ཐན་ཧྲིལ་བོར་
འཇིགས་སྐུལ་གྱིན་འདུག

༤ དཀོན་མཆོག་གིས་བཏང་བའི་ཉེན་བརྡ།
སྟོན་གྱི་ཉིན་མོ་ཞིག་སྟེ། སྐབས་དེར་ང་རང་ད་དུང་སློབ་ཆུང་ན་ཡོད།
གློ་བུར་དུ་ཁྲིད་ཅོག་གཡོ་འགུལ་བྱས་སོང་། ང་ཚོས "ས་འགུལ་བྱུང་སོང”
ཞེས་སྐད་ཆེན་པོས་བོས། ཚང་མ་སློབ་ཁང་གི་སྒོ་ཕྱི་རུ་བྲོས། སློབ་ཁང་གི་སྒོ་
དོག་མོ་ལས་འབུད་དུས་འཚང་ཁ་ཆེ་བས་སློབ་མ་འགའ་ས་རུ་འགྱེལ་སོང་།
ང་ཚོ་ནི་བྱིའུ་ཕྲུག་གིས་བྱ་མོ་བསྐོར་བ་བཞིན་དགེ་རྒན་གྱི་གམ་དུ་འཚངས་
ནས་བདེ་འཇགས་ཀྱི་སྣང་བ་དང་སེམས་གསོ་ཐོབ་པར་རེ་བ་བྱས། བུ་མོ་ལ་
ཤས་ངུས་བྱུང་།
ང་ཚོ་ནི་ས་འགུལ་ཐེངས་མང་བྱུང་སའི་ས་ཁུལ་དུ་ཡོད། འོན་ཀྱང་
ཐེངས་འདིའི་ཚོར་བ་ནི་རྒྱུན་ལྡན་དང་མི་འདྲ། ང་ཚོ་ཕྱིར་སློབ་ཁང་དུ་ལོག་
ཀྱང་ཁང་པ་ཧྲིལ་པོ་ད་དུང་གཡོ་འགུལ་བྱེད་བཞིན་འདུག་ལ་གཡོ་འགུལ་གྱི་
ལྡིར་སྒྲ་ནམ་ཡང་མཚམས་མ་ཆད། ང་རང་ཆེས་དགའ་སའི་དགེ་རྒན་སྲས་
མོ་ཝུའུ་ཧྥ་ཡིས་ང་ཚོ་ལྷོད་ལ་འབབ་དགོས་པའི་སློབ་གསོ་བཏང་། མོས་ཚིག་
ཐག་ཆོད་པོས་ང་ཚོ་ལ་འདི་ཡོད་ཚད་མགྱོགས་པོར་མཇུག་རྫོགས་ངེས་ཡིན་
ཟེར། ཡིན་ཡང་། ས་འགུལ་ཐེངས་འདི་བྱུང་རྗེས་སྐར་མ་འགའ་མ་འགོར་
བར་ས་འགུལ་དྲག་པོ་སླར་ཡང་ཐོན་པས་སློབ་གྲྭའི་ཕྱོགས་ནས་སློབ་ན
ཡུལ་ལ་བསྐྱལ་བར་བཀོད་སྒྲིག་བྱས།
ཡུལ་ལ་ལོག་རྗེས་ཨ་མ་ར་སྐོར་ནང་བསྡད་ཡོད༼མོའི་བསམ་པར་
གནས་དེར་ཆེས་བདེ་འཇགས་ཡིན་འདོད། རྒྱུ་མཚན་སྟེང་དུ་ཀླད་ཁེབས
མེད༽། སྐབས་དེར། མོས་མིག་ཆུ་ཤམ་ཤམ་བཏོན་ཏེ༼ཁུ་རན་གསུང་རབ༽
ནང་གི་ཆོས་འདོན་གྱིན་འདུག འཕྲོ་ལུས་ས་འགུལ་གཅིག་རྗེས་གཅིག་
མཐུད་ཀྱིས་མཚམས་མི་ཆད་པས་མུན་རུབ་དུས་ས་གཞི་སྔར་བཞིན་འགུལ་
གྱིན་འདུག འཕྲོ་ལུས་ས་འགུལ་བྱུང་ཐེངས་རེར་ཨ་མ་ཁྱིམ་ནས་སྒོར་བུད་
དེ་ང་ཚོ་ཡང་མོ་དང་འགྲོགས་ནས་རྒྱུག་དགོས་པའི་བླང་བྱ་འདོན། ཨ་ཕས་
མོ་ལ་བྱིས་པར་སྐྲག་མ་སྐུར་ཟེར། ཡིན་ཡང་ང་ཚོ་ནི་གཡོ་འགུལ་ཆེན་པོ་
འདིས་སྐྲག་ཐག་ཆོད་པར་བྱས་ཡོད།
རྗེས་སུ་ང་ཚོས་ཤེས་པ་ནི༢༠༠༥ལོའི་ཟླ༡༠ཚེས༨ཉིན་བྱུང་བའི་ས་
འགུལ་འདི་ནི་ལོ་རྒྱུས་སྟེང་ཆེས་ཚབས་ཆེ་བའི་ས་འགུལ་གྱི་གྲས་ཤིག་ཡིན་
ཏེ་དྲག་ཚད་ཚད་རིམ༧ ཚེག༦ལ་སོན་ཡོད་པས་རྒྱང་རིང་ཁུ་པུར་དང་རྡི་ལིའི་
མི་ལ་ཡང་འགུལ་ཚོར་ཡོད། འཕྲོ་ལུས་ས་འགུལ་ཆེས་ཉུང་ན་ཡང་ཟླ་གཅིག་
རིང་ལ་རྒྱུན་བསྐྱངས། ང་ཚོ་གཞིས་སྡོད་བྱས་ཡོད་སའི་མེན་ཀི་ལ་གྲོང་ཆུང་
བ་སྟབས་ལེགས་ནས་ཆག་སྒོ་ལས་ཐར་པར་གྱུར་མོད། འོན་ཀྱང་ང་ཚོ་
དགའ་སའི་ཤང་ལ་འདུས་པའི་ཕ་ཁི་སི་ཐན་གྱི་བྱང་རྒྱུད་དུ་གཏོར་བཤིག་
ཚབས་ཆེན་ཐེབས།
མཐར་མཇུག ཤང་ལ་རུ་སྡོད་པའི་གཉེན་ཉེ་ཚོའི་གནས་ཚུལ་འབྱོར་
སོང་། ཁོ་ཚོས་ང་ཚོར་སྐབས་དེའི་གནས་ཚུལ་ཞིབ་བརྗོད་བྱས་ཤིང་སྐབས
ཐོག་དེ་ནི་འཇིག་རྟེན་ནུབ་པའི་ཉིན་མོར་བསླེབས་པ་ཡིན་པར་འདོད་ཟེར།
འཕར་རྡོ་ཆེན་པོ་རི་མགོ་ནས་དྲིལ་ཏེ་འུར་ཆོམ་གྱིས་རྣ་བ་འོན་པར་བྱེད་
པའི་ལྡིར་སྒྲ་བསྒྲགས། མི་ཚང་མ་སྐྲག་ནས་རང་ཁྱིམ་ལས་སྒོར་བུད་དེ་ཁ
ནས་མཚམས་མི་ཆད་པར༼ ཁུ་རན་གསུང་རབ༽ འདོན་པར་བྱེད། ཁང་
ཀླད་ནས་སྐག་སྒྲ་དང་བཅས་ཞིག་རོ་མར་ལྷུང་ཡོང་། ནོར་ལུག་གིས་སྐྱི་
གཡའ་བའི་འབའ་སྒྲ་དང་ངུར་སྒྲ་འབྱིན་པས་མི་རྣམས་དངངས་སྐྲག་གིས་
ཅི་བྱ་གཏོལ་མེད་དུ་གྱུར། གནམ་རྡིབ་ཅིང་ས་གས་མཚམས་བཞག་རྗེས་ཁོ་
ཚོས་ཕྱི་ཕྱོགས་ཀྱི་རོགས་སྐྱོབ་ལ་སྒུག་མགོ་ཚུགས།
སྲིད་གཞུང་གིས་རོགས་སྐྱོབ་བྱེད་སྒོ་མགོ་བརྩམས་པ་ཧ་ཅང་
ཆོས་ལུགས་མཁྲེགས་བཟུང་ཚོགས་པའི་རོགས་སྐྱོབ་པ་འཕྲལ་དལ།
དུ་གནོད་ཐེབས་ཡུལ་དངོས་སུ་འབྱོར། ཚོགས་པ་འདིའི་མིང་ལ་ཐེ་རེ་
ཁུ། ནེར་ཧྥ་ཛི། ཧྭ་རེ། མོ་ཧན་མོ་ཏུག༼Tehrik-Nifaz-e-Sharia-e-
Mohammadi,TNSM༽གམ་ཡང་ན་བཀའ་ཆོས་ལུང་སྟོན་སྲུང་
སྐྱོབ་ལས་འགུལ་ཟེར། འགོ་ཁྲིད་པ་ནི་སུའུ་ཧྥེ། མོ་ཧན་མོ་ཏུག༼Sufi
Mohammad༽ དང་ཁོའི་ཆུང་མ་མོ་ལན། ཧྥ་ཙི་ལུའུ་ལ༼ Maulana
Fazlullah༽ཡིན།
མཐར་ཐུག སྲིད་གཞུང་གིས་ཀྱང་རོགས་སྐྱོབ་བྱེད་མགོ་ཚུགས་པ་
དང་དུས་མཉམ་དུ་ཨ་རི་ནས་ཐོན་པའི་རོགས་སྐྱོབ་ཚོགས་པའང་གནོད་
ཁུལ་དུ་འབྱོར༼ ཨ་རི་ལ་ཉེ་མཚེས་ཀྱི་ཨ་ཧྥུའུ་ཧན་དུ་བཅའ་སྡོད་བྱས་པའི་
དམག་དཔུང་དང་གྱེན་འཕར་གནམ་གྲུ་ཡོད༽། རེད་ཀྱང་། དང་བླངས་པ་
དང་སྨན་བཅོས་རོགས་སྐྱོབ་པ་མང་ཆེ་བ་ནི་སྔར་བཞིན་TNSMསོགས
དང་འདྲ་བའི་དམག་འཁྲུག་ལ་དགའ་བའི་ཚོགས་པ་དང་འབྲེལ་ཡོད། ཁོ་
ཚོས་གནོད་ཐེབས་མི་དམངས་ལ་རོགས་འདེགས་བྱས་ནས་གྲོང་སྡེ་གཙང་
བཟོ་དང་བསྐྱར་བསྐྲུན། ཚང་མའི་སྣེ་ཁྲིད་དེ་གསོལ་འདེབས་བྱེད་པ། ཚེ་
འཕོས་པའི་བེམ་རོ་ས་འོག་ཏུ་འཇུག་པར་མ་ཟད། ས་འགུལ་ཁྲོད་ཀྱི་དྭ་
ཕྲུག༡༡༠༠༠གཉོར་ཡོད། ང་ཚོའི་གོམས་སྲོལ་གྱི་ཁྲོད་དུ། དྭ་ཕྲུག་ནི་སྤྱིར་
བཏང་དུ་ཁྱིམ་གཞིས་ནང་གི་གཉེན་ཉེ་གཞན་པས་བདག་སྐྱོང་བྱེད་དགོས།
འོན་ཀྱང་། ཐེངས་འདིའི་ས་འགུལ་གྱི་དྲག་ཚད་ཧ་ཅང་ཆེ་བས་ཁྱིམ་གཞིས་
མི་ཉུང་བ་ཞིག་ལ་གནམ་རྡིབ་པའི་ཆག་སྒོ་བྱུང་བའམ་ས་འགུལ་གྱིས་ཡོད་
ཚད་བརླགས་ཏེ་བྱིས་པ་འདི་དག་གཉོར་བའི་ནུས་པ་མེད། དྭ་ཕྲུག་གང་མང་
ཞིག་སྔར་གྱི་ཆོས་ཀྱི་ལྟ་དགོངས་ཕྱོགས་ཁག༼fundaunentalist༽ གི་དབྱི་
སི་ལམ་སློབ་ཁང༼ madrasa༽ དུ་བསྡད་ཡོད།
TNSMནས་ཐོན་པའི་མོ་ལ་ཚོས༼ mullah༽ རླུང་འཕྲིན་ལས་ན་རེ།
"ཐེངས་འདིའི་ས་འགུལ་ནི་དཀོན་མཆོག་གིས་བཏང་བའི་ཉེན་བརྡ་ཡིན།
གལ་ཏེ་ང་ཚོས་རང་ཉིད་ཀྱི་བྱ་ལས་བྱེད་སྟངས་ལ་འགྱུར་བ་མ་བཏང་ན།
གལ་ཏེ་ང་ཚོས་དབྱི་སི་ལམ་འདུལ་ཁྲིམས༼sharia༽ ལ་བརྩི་སྲུང་མ་བྱས་
ན་སྔར་ལས་ཚབས་ཆེ་བའི་ཉེས་ཆད་གཅིག་ཐོན་གཉིས་སྣོན་ཡིན” ཟེར།
ཐེངས་འདིའི་ས་འགུལ་གྱིས་ང་ཚོའི་རྒྱལ་ཁབ་གཡོ་འགུལ་བཏང་ཞིང་
དེའི་རྗེས་ཀྱི་དུས་ཡུན་རིང་པོའི་ནང་ཐམས་ཅད་ལ་དངངས་སྐྲག་སྐྱེས་ཀྱིན་
འདུག སྐབས་དེའི་ང་ཚོ་ལུས་སེམས་ཉམ་ཐག་པས་གོ་སྐབས་ལ་སྒུག་ཡོད་
པས་རེ་ངན་འཆང་མཁན་གྱིས་ལས་སླ་འགྲུབ་བདེ་ངང་རྒྱལ་ཡོངས་རང་
བཞིན་གྱི་དངངས་སྐྲག་སྤྱད་དེ་སྒེར་གྱི་ཧམ་སེམས་བསྐངས།

༥ མདུང་རྩེ་ཁ་སྤྲོད་བྱེད་ཐེངས་ཤིག
ཉིན་རེའི་ཞོགས་པར་ང་དང་ངའི་གྲོགས་པོ་ཚོ་སློབ་གྲྭའི་རྒྱ་སྒོར་
འཛུལ་དུས་གཞུང་ལམ་ཁ་གཏད་དུ་རྟག་པར་སྐྱེས་པ་ཞིག་འགྲེང་ཡོད། ཁོས་
ཡོ་བ་མེད་པའི་མིག་མདངས་ཀྱིས་ང་ཚོར་ཅེར་ཡོད། རྗེས་ཀྱི་ཉིན་མོ་ཞིག་
ལ་ཁོ་རང་ངེད་ཚང་ལ་ཐོན་ཞིང་ཁོ་དང་མཉམ་དུ་ཚོ་སྡེ་ཡི་རྒན་རབས་པ་
དྲུག་ཀྱང་ཡོད། ངས་སྒོ་ཕྱེས་ནས་ནང་དུ་བསུ་དུས་ཁོས་རང་ཉིད་ནི་མུའུ་
ཧྥུའུ་ཐུ༼ mufi༽ ཞིག་ཡིན་ལ་ཡང་གཅིག་བཤད་ན་དབྱི་སི་ལམ་གྱི་མཁས་
པ་ཞིག་ཡིན་ཞིང་ཁོ་རང་སློབ་གྲྭ་ལ་ལྟ་སྟངས་ཁ་ཤས་ཡོད་ཟེར། མུའུ་ཧྥུའུ་
ཐུ་འདི་དང་རྒན་རབས་པ་རྣམས་ངེད་ཚང་གི་ཁང་ཆུང་ནང་འཛུལ་རྗེས་ཨ་
ཕས་ང་རང་ཁང་བ་གཞན་ཞིག་གི་ནང་དུ་འགྲོ་རུ་བཅུག རེད་ཀྱང་ཁོ་ཚོའི་
ཁ་བརྡ་ངས་གསལ་བོར་ཐོས་ཐུབ།
མུའུ་ཧྥུའུ་ཐུས་བཤད་རྒྱུར། "ང་ནི་བྱམས་བརྩེ་ཆེ་བའི་དམུ་ཟི་ལམ་
གྱི་ཚབ་བྱས་ནས་ཡོང་བ་ཡིན། ང་ཚོ་ཐུན་མོང་གི་བསམ་པར། ཁྱོད་ཀྱིས་
གཉེར་བའི་བུ་མོའི་སློབ་གྲྭས་དཀོན་མཆོག་གི་སྤྱོད་ལམ་ལ་ཁྱད་གསོད་བྱས་
འདུག ཁྱོད་ཀྱིས་སློབ་གྲྭའི་སྒོ་བརྒྱབ་ན་འགྲིག ལང་ཚོའི་དུས་སྐབས་སུ་བུ་
མོའི་སློབ་གྲྭ་འགྲིམ་ན་མི་འགྲིག་པར་ཁྱིམ་སྦུག་བསྲུང་བྱ་བརྩི་དགོས་པ་
ཡིན” ཟེར། མུའུ་ཧྥུའུ་ཐུ་འདིར་མོ་ལཱ་ཡི་ཤུགས་རྐྱེན་ཟབ་མོ་ཐེབས་ཡོད་པ་
མངོན་གསལ་ཡིན། མོ་ལཱ་འདིས་རང་ཉིད་ཀྱིས་གཉེར་བའི་ཁྲིམས་མཐུན་མ་
ཡིན་པའི་གསང་བའི་རླུང་འཕྲིན་གྱི་རྒྱང་སྒྲོག་བརྒྱུད་དེ "དབྱི་ཟི་ལམ་གྱི་
ཆོས་ཀྱི་དགོངས་པ་མི་བརྩི་མཁན” ལ་ཚིག་བཙན་པོས་དམོད་མོ་བཏང་
ཡོད།
རེད་ཀྱང་། དོན་དག་ཅིག་ཡོད་པ་ང་ཚོས་ཤེས་ཀྱང་མུའུ་ཧྥུའུ་ཐུ་འདིས་
མི་ཤེས་པ་ཡིན། དེ་ནི་ཁོ་རང་ཉིད་ཀྱི་ཚ་མོའང་ལྐོག་ནས་ངའི་ཨ་ཕའི་གཉེར
བའི་སློབ་གྲྭ་ནས་སློབ་ཁྲིད་བྱེད་ཀྱིན་འདུག
ཨ་ཕ་དང་མུའུ་ཧྥུའུ་ཐུས་རྩོད་གླེང་བྱེད་དུས་སུ་རྒན་རབས་པ་ཞིག་
གིས་ཁ་གྲག་བྱུང་། ཁོས་ཨ་ཕ་ལ་བཤད་རྒྱུར། “ངས་གོ་ཐོས་སུ་ཁྱོད་ནི་མུ་
སྟེགས་པ་ཞིག་ཡིན་ཟེར། འོན་ཀྱང་ཁྱོད་ཚང་ནའང༼ ཁུ་རན་གསུང་རབ༽
ཡོད་འདུག” ཟེར།
ཨ་ཕ་ན་རེ། "ལོས་ཡོད། ང་ནི་དམུ་ཟི་ལམ་ཞིག་ཡིན” ཟེར།
མུའུ་ཧྥུའུ་ཐུས་མྱུར་དུ་བརྗོད་བྱ་ཕྱིར་བསྐོར་ཏེ་སློབ་མ་བུ་མོ་སློབ་ཁྲིད་
དུ་ཞུགས་དུས་སློབ་མ་བུ་དང་མཉམ་དུ་སྒོ་གཅིག་ལ་འཛུལ་བ་དེར་སྐྱོན་
བརྗོད་བྱས། དེས་ན། ཨ་ཕས་འོས་མེད་འགྲིག་ཐབས་བྱས་ཏེ་ལོ་ན་ཆུང་བའི་
སློབ་མ་བུ་མོ་སྒོ་གཞན་པ་ཞིག་ནས་འཛུལ་དུ་འཇུག་རྒྱུ་བྱས།
མུའུ་ཧྥུའུ་ཐུས་མཐའ་མཇུག་ཁ་ཟུམ་ཞིང་སྐྱེས་པ་དེ་དག་མཉམ་དུ་
ཕྱིར་བུད་སོང་། ཡིན་ཡང་། ཁོ་ཚོ་སོང་རྗེས་སྒོ་རྒྱག་དུས་སུ་ངའི་སེམས་སུ་
བཀྲོལ་མི་ཐུབ་པའི་མདུད་པ་ཞིག་ཡོད། ང་རང་ནར་སོན་གྱི་བརྒྱུད་རིམ་
ཁྲོད་ཨུ་ཚུགས་ཆེ་ཞིང་ང་རྒྱལ་ཅན་གྱི་ཕི་ཧྲི་ཐོན་གྱི་མི་གང་མང་ཞིག་མཐོང་
མྱོང་། སྤྱིར་བཏང་ནས་བཤད་ན། ཕི་ཧྲི་ཐོན་གྱི་མི་ཞིག་རྩོད་གླེང་ཁྲོད་ཕམ་ཚེ་
ཁོས་ནི་ནམ་ཡང་དངོས་སུ་བརྗེད་པ་མེད་ལ་འཁོན་འགྲས་དངོས་སུ་སངས་
བ་མེད།
ང་ནི་བྱིས་པ་ཞིག་ཡིན་ཡང་སྐྱེས་པ་འདིའི་དྲན་ཚུལ་མི་འགྲིག་པ་
རྟོགས། ང་རང་ལོ་ན༥ཡིན་དུས་ནས༼ ཁུ་རན་གསུང་རབ༽ ཀློག་མགོ་
ཚུགས་ཤིང་དེ་ནི་ང་ཚོའི་གསུང་རབ་ཡིན། རྗེས་སུ། ཕྱི་དྲོར་སློབ་ཁྲིད་གྲོལ་
རྗེས་ཨ་མ་གཉིས་ཀྱིས་ཆོས་ཀྱི་ལྟ་དགོངས་དཔྱད་ཀློག་བྱེད་སའི་དབྱི་སི་
ལམ་སློབ་གྲྭར་སློབ་ཁྲིད་བྱེད་དུ་གཏོང་། དེ་ནི་ཕྱི་རོལ་ན་གནས་པའི་དབྱི་སི་
ལམ་ཆོས་ཁང་ཞིག་ཡིན་ཏེ་བུ་བུ་མོ་ཐམས་ཅད་མཉམ་དུ་བསྡད་ནས༼ ཁུ་
རན་གསུང་རབ༽སློབ་སྦྱོང་བྱེད་དགོས། ང་རང་ཨ་རབ་ཡིག་འབྲུ་དེ་དག་
ལ་སློབ་སྦྱོང་བྱེད་པར་སྤྲོ་ཞིང་། ཡིག་འབྲུ་དེ་དག་གི་ཁྱད་མཚར་ཞིང་དཔག་
དཀའ་བའི་གཟུགས་དབྱིབས་ལ་དེ་བས་དགའ། ང་རང་ནི་ཀུན་གྱིས་མཉམ་
དུ་གསོལ་འདེབས་བྱེད་པའི་སྒྲ་དབྱངས་ལ་ཉན་པར་མོས་ཤིང་ཇི་ལྟར་དཀོན
མཆོག་ཨན་ལྷའི༼ Allah༽ སློབ་སྟོན་གྱིས་འཚོ་བར་ཁྲིད་སྟོན་བྱེད་ཚུལ་
སྟོན་པའི་གཏམ་རྒྱུད་ཐུང་ཐུང་དེ་དག་ལ་ལྷག་ཏུ་དགའ།
གནས་དེ་རུ་ང་ལ་ཁྲིད་སྟོན་བྱེད་པའི་དགེ་རྒན་ཞིག་ཡོད་དེ་མོ་རང་
བྱམས་བརྩེ་ཆེ་ཞིང་ཤེས་རབ་ལྡན། ང་ལ་མཚོན་ནས་བཤད་ན། དབྱི་སི་ལམ་
གྱི་སློབ་གྲྭ་འདི་ནི་ཆོས་ལུགས་སློབ་གསོ་འདོན་སྤྲོད་བྱེད་ས་ཞིག་ཡིན། བསླབ་
ཚན་གཞན་པ་ཞིག་ནི་ང་རང་སྔར་བཞིན་ཧུའུ་ཧྲར་བུ་མོའི་སློབ་གྲྭར་སོང་
ནས་སློབ་སྦྱོང་བྱེད་པ་དེ་ཡིན། ཡིན་ཡང་། དེའི་ཁྲོད་ཀྱི་སློབ་མ་མང་པོ་ཞིག་
ལ་མཚོན་ནས་བཤད་ན། དབྱི་སི་ལམ་ཆོས་ཁང་འདི་ནི་ཁོ་ཚོས་སློབ་སྦྱོང་
བྱེད་ས་ཉག་ཅིག་ཡིན། ཁོ་ཚོར་ཁྲིད་དུ་རུང་བའི་སློབ་ཐུན་མེད་ལ་ཚན་རིག་
དང་གྲངས་རིག རྩོམ་རིག་ཀྱང་མེད། ཁོ་ཚོས་ཨ་རབ་ཡི་གེ་ཁོ་ན་སློབ། འདི་
ལྟར་བྱས་ན་ད་གཟོད༼ ཁུ་རན་གསུང་རབ༽ཀློག་ཐུབ། རེད་ཀྱང་། ཁོ་ཚོས་
ཨ་རབ་མིང་ཚིག་དེ་དག་གིནང་དོན་ཡང་དག་པ་ཞིག་རྟོགས་མི་དགོས་པར་
འདོན་ཐུབ་པས་འཐུས།
སྔོན་ཆད། ངས་འདང་མང་པོ་བརྒྱབ་མ་མྱོང་། མུའུ་ཧྥུའུ་ཐུ་ངེད་ཚང་
ལ་ཐོན་པའི་རྗེས་སུ་ངས་གཞི་ནས་དེའི་ནང་གི་དོན་ཁྱད་པར་བ་ཞིག་རྟོགས་
སོང་། ཉིན་ཞིག ང་དང་ཁྱིམ་མཚེས་རྩེད་གྲོགས་ཚོ་སྲང་ལམ་ནས་རྩེད་
མོ་བརྩེས། ང་ཚོས་པང་གྲུག་འགྲན་སྡུར་གྱི་རུ་ཁག་བགོ་དུས་སུ་བུ་ཞིག་
གིས “ང་རང་ཁོའི་རུ་ཁག་ནང་མི་དགོས” ཟེར།
ཁོ་ན་རེ། “ངའི་སློབ་གྲྭ་དེ་ཁྱོད་ཀྱི་སློབ་གྲྭ་ལས་ལེགས” ཟེར། འདིས་
ཧ་ལམ་གསེལ་བཀྲོལ་གསལ་བོ་བྱེད་ཐུབ་པར་འདོད།
ང་རང་ཅུང་ཙམ་ཡང་མི་འཐད། “ངའི་སློབ་གྲྭ་ནི་ཆེས་ལེགས་པ་
ཡིན། ” ངས་རྒོལ་ལན་སྤྲད།
“ཁྱོད་ཀྱི་སློབ་གྲྭ་ཧ་ཅང་ཐབས་ཆག་རེད། " ཁོས་བཟོད་བསྲན་སྤུ་
ཙམ་མི་བྱེད། “སློབ་གྲྭ་དེས་ཁྱོད་རང་དབྱི་སི་ལམ་གྱི་དྲང་ལམ་དུ་ཁྲིད་མི་
ནུས། "
ངས་ཁོས་འདི་ལྟར་བཤད་དགོས་པའི་རྒྱུ་མཚན་མི་ཤེས། འོན་ཀྱང་
ངས་ཁོས་འདི་ལྟར་བཤད་ན་མི་འགྲིག་པ་ཤེས། ངའི་སློབ་གྲྭ་ནི་ལྷ་ཡུལ་
ཁམས་ལྟ་བུ་ཡིན
རྒྱུ་མཚན་ཧུའུ་ཧྲར་སློབ་གྲྭས་ང་ཚོར་ཤེས་བྱའི་གཤོག་པ་སྤྲད་དེ་
མཁའ་དབྱིངས་ནས་ལྡིང་སྐོར་བྱེད་དུ་བཅུག སྐྱེས་མ་ལ་སྐྱེས་པའི་འགྲོ་
རོགས་མེད་ན་སྤྱི་བའི་འདུ་ར་རུ་སོང་མི་ཆོག་པའི་རྒྱལ་ཁབ་ཞིག་ནས་ང་
ཚོ་བུ་མོ་འདི་དག་དཔེ་དེབ་ནང་ནས་རྒྱང་རིང་ཞིང་དཀྱེལ་ཡངས་ཀྱི་འཇིག་
རྟེན་དུ་སོང་ཆོག་པ་ཡིན། སྐྱེས་མ་གང་མང་ཞིག་གིས་ཁྲོམ་ར་ནས་ཚོང་
ཟོག་གི་རིན་གོང་ཀྱང་ལྟ་མི་ཤེས་པའི་ས་གཞི་ཆེན་མོ་འདིའི་སྟེང་ནས་ང་
ཚོས་བསྒྱུར་ཐོབ་རྩི་ཤེས་སོང་། བུ་མོ་རྣམས་ལང་ཚོའི་དུས་སྐབས་སུ་སོན་
རྗེས་གདོང་ཡོངས་སུ་གཡོགས་ཏེ་ཆུང་དུས་ཀྱི་རྩེད་གྲོགས་ལའང་མཐོང་དུ་
མི་འཇུག་པའི་གནས་འདི་རུ། ང་ཚོ་བྱིས་ཆུང་བཞིན་ལྡིང་ཞིང་རླུང་བུ་ལྟར་
གང་སར་རྒྱུ་ཆོག
ང་ཚོས་མྱངས་ཟིན་པའི་སློབ་གསོས་མ་འོངས་པར་ཇི་ལྟར་རང་ཉིད་ལ་
འགྱུར་བ་གཏོང་དགོས་པ་མི་ཤེས། ང་ཚོ་ཐམས་ཅད་ཀྱི་རེ་འདུན་ནི་ཁུ་སིམ་
དབེན་འཇགས་ངང་སློབ་སྦྱོང་བྱེད་རྒྱུ་དེ་ཡིན། ང་ཚོས་འདི་ལྟར་བསྒྲུབ་ངེས།
ཧུའུ་ཧྭར་སློབ་གྲྭའི་ཕྱི་བསྐོར་གྱི་འཇིག་རྟེན་ནི་ཇི་འདྲའི་སྨྱོ་ཧམ་ཆེ་ཡང་། ནང་
བསྐོར་དུ་ང་ཚོས་སྔར་བཞིན་རང་ཉིད་བཅའ་ཆོག
སློབ་གྲྭར་སོང་ནས་དཔེ་ཁུག་སར་བཞག་རྗེས་ང་ཚོས་དོན་དག་
གཅིག་ཁོ་ནར་ཡིད་འཇོག་བྱེད། དེ་ནི་སློབ་མ་སུ་ཞིག་ཡིན་ཡང་རང་བཞིན་
གཅིག་ཡིན་ཏེ། ཉིན་དེའི་རྒྱུགས་ཆུང་ལ་སུ་ཡིས་རྒྱུགས་འབྲས་མཐོན་པོ་
ལོན་པཔའམ་སློབ་ཁྲིད་སྐབས་སུ་དང་མཉམ་དུ་སྡོད་ཐུབ་པ་དེ་ཡིན།
སློབ་ཆུང་འགྲིམས་དུས་སུ་ངས་ཧ་ལམ་སློབ་སྐབས་རེ་རེར་བྱ་དགའ་
ཨང་དང་པོ་བླངས་ཤིང་དེར་ཁེངས་སེམས་ཆེན་པོ་སྐྱེས་ཡོད། ང་ནི་སློབ་
གྲྭའི་ནང་གི་ཆེས་ཕུལ་དུ་བྱུང་བའི་བུ་མོའི་ཁྲོད་ཀྱི་གཅིག་ཡིན་པར་འདོད་
ཡོད་པར་མ་ཟད། སློབ་གཙོའི་བུ་མོའང་ཡིན། བུ་མོ་ལ་ལས་འདི་གཉིས་ཀྱི་
བར་ལ་འབྲེལ་བ་ཡོད་པར་བསམས། དོན་དངོས་སུ་ཨ་ཕ་ལ་ཁེངས་དྲེགས་
སྐྱེས་སུ་བཅུག་པ་ནི་ཁོས་རྩ་བ་ནས་ང་ལ་དམིགས་བསལ་གྱི་གཟིགས་སྐྱོང་
གང་མང་བྱས་མྱོང་མེད། ང་ལོ་ན༩ཡིན་དུས་སློབ་མ་བུ་མོ་གསར་བ་ཞིག་
བསླེབས་པས་མི་ཚང་མས་ང་ལ་བཟུང་བའི་དོགས་པ་མེད་པར་གྱུར།
མོའི་མིང་ལ་མཱ་ལི་ཁི། ནུའུ་ཨར་ཟེར། རིག་པ་སྤྱང་ཞིང་བློ་བག་ཡངས་
པོ་ཡོད་ལ་བྱ་བ་བྱས་ནའང་སྙིང་རུས་ཧ་ཅང་ཆེ། རེད་ཀྱང་ངའི་བསམ་པར་མོ་
རང་ང་ལས་རིག་པ་བླ་ལྷག་ཏུ་བཀྲ་ཡོད་འདོད་མ་མྱོང་། ལོ་དེའི་སློབ་སྐབས་
མཇུག་སྒྲིལ་ཁར་སྐར་འབྲས་ཁྱབ་བསྒྲགས་བྱས་སོང་། མོ་ནི་ཨང་དང་པོ་
ཡིན་ལ་ང་རང་ཨང་གཉིས་པར་ལྷུང་བས་ཧ་ལས་པར་གྱུར།
མོས་བྱ་དགའི་བུམ་པ་ལེན་དུས་སུ་ངས་གུས་པ་དང་བཅས་དགོད་
འཛུམ་བསྟན། ཡིན་ཡང་ཡུལ་ལ་ལོག་རྗེས་མིག་ཆུའི་མཚམས་མ་ཆད་
པར་ཤག་ཤག་ཏུ་བབས་བྱུང་། ཨ་ཕས་མཐོང་རྗེས་ང་ལ་སེམས་གསོ་བྱས།
ཡིན་ཡང་ཁོའི་སེམས་གསོ་ནི་ང་ལ་དགོས་པའི་དེ་རིགས་མ་རེད། ཁོ་ན་རེ།
"ཨང་གཉིས་པ་བླངས་ནའང་བཟང་འདུགའདི་ལྟར་བྱས་ན་ད་གཟོད་རྒྱལ་
ཁ་ཡོད་ན་ཕམ་ཁ་ཡོད་པའང་རྟོགས་ཐུབ། ཁྱོད་རང་རྒྱལ་ཁ་ཐོབ་མཁན་ཁོ་
ན་ཙམ་མིན་པར་ཕམ་ཁ་འཁེལ་མཁན་ཞིག་ཀྱང་བྱེད་དགོས། "
ང་རང་སྐབས་དེར་ཧ་ཅང་ཆུང་ལ་ཨུ་ཚུགས་ཀྱང་ཆེ། ཁོའི་སྐད་ཆར་
ཉམས་ལེན་བཟང་པོ་བྱེད་མ་ཐུབ༼དེར་མ་ཟད་མ་གསང་དྲང་པོར་བཤད་ན་
ད་ལྟའང་ད་དུང་ཨང་དང་པོ་ཐོབ་འདོད༽། རེད་ཀྱང་། སློབ་སྐབས་དེའི་རྗེས་
ནས་བཟུང་། ངས་ལྡབ་འགྱུར་གྱིས་ཧུར་ཐག་བྱ་རྒྱུ་ཐག་གིས་བཅད། འདི་ལྟར
བྱས་ན་ཐེངས་རྗེས་མར་གཅིག་མཚུངས་ཀྱི་སློབ་སྟོན་མྱོང་མི་དགོས་པ་ཡིན།
ད་དུང་དོན་དག་ཅིག་ཡོད་པ་དེས་ང་རང་རྟག་པར་སེམས་ཁྲལ་ལ་
གཏོད། ང་རང་རྒྱུན་པར་མོ་ཉི་པཱ་ངའི་སྟེང་དུ་ཁོང་ཁྲོ་ལངས་པར་སྐྲག མོ་
ཉི་པཱ་ནི་ངའི་ཆེས་ལེགས་པའི་གྲོགས་མོ་ཡིན། མོ་ཡང་ང་དང་འདྲ་བར་དེབ་
འབུ་ཞིག་ཡིན་ལ་ངེད་གཉིས་ནི་སྤུན་ཞིག་དང་འདྲ། གོ་སྐབས་ཡོད་ན་ངེད་
གཉིས་སློབ་འཁོར་སྟེང་དང་སློབ་གསེང་ངལ་གསོའི་སྐབས་སམ་ཡང་ན་
སློབ་ཁང་ནང་རྒྱུན་པར་མཉམ་དུ་སྡོད་པ་ཡིན། འཇིག་རྟེན་འདིའི་སྟེང་ང་
རང་རྟག་པར་དགའ་སྤྲོ་སྐྱེས་སུ་འཇུག་ཐུབ་མཁན་ནི་མོ་ལྟ་བུའི་མི་གཞན་
མེད། འོན་ཀྱང་། ངེད་གཉིས་ཀྱིས་རྒྱུན་པར་ཁ་རྩོད་བྱེད་པར་མ་ཟད། ཁ་རྩོད་
བྱེད་པའི་རྒྱུ་རྐྱེན་ནི་གཅིག་ལས་མེད་དེ། བུ་མོ་གཞན་པ་ངེད་གཉིས་ཀྱི་བར་
དུ་འཚངས་པ་དེ་ཡིན།
"ཁྱོད་ནི་ངའི་གྲོགས་མོ་ཡིན་ནམ་མོའི་གྲོགས་མོ་ཡིན། " སློབ་
གསེང་ངལ་གསོའི་སྐབས་གལ་ཏེ་ང་དང་བུ་མོ་གཞན་པ་མཉམ་དུ་བསྡད་ན་
མོས་འདི་ལྟར་ང་ལ་འདྲི་ངེས།
"མོ་ཉི་པཱ། ” ངས་མོ་ལ་འདི་ལྟར་བཤད་ངེས། “ཁྱོད་ཀྱིས་སྔོན་དུ་
ང་ལ་ཁ་ཡ་མ་བྱས་པ་ཡིན།
ཆེས་ཐབས་ཆག་ཅིག་ནི་མོ་ཉི་པཱ་ཡིས་ང་ལ་སྐད་ཆ་མི་བཤད་པ་དེ་
ཡིན། དེས་ན། ང་རང་མོའི་ཁོང་ཁྲོ་རྐྱེན་བྱས་ཏེ་ཁོང་ཁྲོ་ལངས་པ་ཡིན། སྐབས་
ལན་རེར། འཇམ་འཐབ་འདི་ཉིད་ཉིན་འགའ་ལ་རྒྱུན་སྐྱོང་བ་ཡིན། མཐའ་
མཇུག ང་རང་མོ་ལ་སེམས་འཁྲེང་རྐྱེན་རྩོད་པའི་འགན་ཁུར་རང་སྟེང་དུ་ལེན་
པ་ཡིན༼ཐེངས་རེ་རེ་ནི་ཧ་ལམ་ངའི་ནོར་འཁྲུལ་ཡིན་པ་འདྲ༽། མོས་བཞད་
གད་སློང་བའི་རྣམ་འགྱུར་བསྟན་ན་ངེད་གཉིས་བགད་དེ་གཡས་འགྱེལ་
གཡོན་འགྱེལ་བྱེད་ཅིང་། ཕན་ཚུན་བར་བྱུང་མྱོང་བའི་ཁ་རྩོད་ཀྱང་ཐེངས་
རྗེས་མར "མི་གསུམ་པ” ཞིག་ངེད་གཉིས་བར་དུ་འཚང་རག་བར་འཇའ་
ཡལ་བ་ལྟར་འགྱུར་ངེས།
ང་ལ་ཤེས་བྱ་དང་དགོད་སྒྲ་འདི་འདྲའི་མང་པོ་ཞིག་བསྩལ་བའི་གནས་
མཆོག་དེ་ལེགས་པོ་མི་འདུག་པའི་དཔེ་ག་ལ་སྲིད་དམ།

ཁག་གཉིས་པ།
ལུང་བ་བསྒྲིབས་པའི་གྲིབ་མ།

༦ རྒྱང་སྒྲོག་པ་མོ་ལཱ།
ཉིན་ཞིག་གི་མཚན་མོར། ང་རང་མེན་ཀི་ལ་ཡི་གཉེན་ཉེ་ཞིག་གི་ཁྱིམ་
དུ་རྩེ་བཞིན་ཡོད། སྒྲ་སྡུད་འཕྲུལ་ཆས་ལས་ཁྱད་མཚར་བའི་ངུ་སྐད་ཅིག་
གྲགས་ཡོང་།
ཐབ་ཀའི་མཐའ་བསྐོར་ཏེ་ཉིན་ཧྲིལ་བོ་ཞིག་འདས་རྗེས་བུད་མེད་
རྣམས་སྒྲ་སྡུད་འཕྲུལ་ཆས་ཀྱི་གམ་དུ་བསྡད་དེ་ཕྱོགས་གཅིག་ནས་རྒྱང་སྒྲོག་
ལ་ཉན་པ་དང་ཕྱོགས་གཞན་ཞིག་ནས་ཐབ་ཚང་ལ་གད་བདར་བྱས། ནམ་
རྒྱུན་དང་འདྲ་བར་ངས་ཐབས་ཤེས་གང་ཡོད་བཏོན་ཏེ་དཀར་ཡོལ་བཀྲུ་བའི་
ཁྱིམ་ལས་འདི་རིགས་ལ་གཡོལ་ཐབས་བྱས། འོན་ཀྱང་། ཁྱད་མཚར་བའི་ངུ་
སྐད་དེས་རང་དབང་མེད་པར་ངའི་གོམ་མཚམས་འཇོག་ཏུ་བཅུག
མགོ་བརྩམས་མ་ཐག་སྐད་སྒྲ་དེར་ཉན་ན་མཱ་མུའུ༼ imam དབྱི་སི་
ལམ་གྱི་ཆོས་དཔོན༽ཞིག་གིས་ང་ཚོ་ལ་ཇི་ལྟར་སྤྱོད་ལམ་མཐོ་བའི་མི་ཞིག་
བྱེད་དགོས་ཚུལ་སློབ་སྟོན་སྒྲོག་འགྲེལ་བྱེད་པ་དང་འདྲ། དུ་བ་གཅོད་དགོས།
ཁོས་སྐྱེས་པ་ཚོར་བཤད། ཉིན་རྒྱུན་དུ་དཀོན་མཆོག་ལ་གསོལ་བ་འདེབས་
དགོས། སྐྱེས་མ་ཚོས་རྗེས་འབྲངས་ཏེ་གཏམ་ཤབ་བེ་ཤུབ་བེར་བརྗོད་དེ་མགོ་
བོ་ལྡེམ། དེའི་ནང་ངའི་ཨ་མ་ཡང་འདུ་བ་ཡིན།
དེར་མཐུད། ཁོ་རང་ངུ་མགོ་ཚུགས། རོལ་དབྱངས་ལ་མ་ཉན། ཁོས་ཞུ་
བའི་ཚུལ་དུ་བརྗོད། གློག་བརྙན་ལ་མ་བལྟ། ཞབས་བྲོ་མ་རྩེད། མཚམས་ཞོག
དེ་མིན་དཀོན་མཆོག་ཁོང་ཁྲོ་ལངས་ཏེ་ས་འགུལ་ཐེངས་ཤིག་གིས་ང་ཚོ་ལ་
ཆད་གཅོད་བྱེད་ངེས། སྐྱེས་མ་ཁ་ཤས་ཀྱང་རྗེས་འབྲངས་ཏེ་ངུས་བྱུང་། ལོ་སྔོན་
མའི་ས་འགུལ་གྱི་འཇིགས་སྐྲག་གི་དྲན་པ་སྔར་བཞིན་ཁོ་མོ་ཚོའི་དྲན་པའི་
ནང་དུ་ཡོད་པ་ཡིན། ཁོ་མོ་ཚོའི་ཁྲོད་ལ་ལས་ཐ་ན་དངོས་སུ་རང་ཉིད་ཀྱི་བྱིས་
པ་དང་ཁྱོ་ག་དུར་འཇུག་བྱས། ད་ལྟ་སྔར་བཞིན་དུ་སྐྱོ་གདུང་གི་ཁྲོད་ན་ཡོད།
ངས་བསམ་ན་རྒྱང་སྒྲོག་པ་མོ་ལཱ་འདིས་བཤད་པ་མི་འགྲིག་སྙམ།
ངས་ཁོ་མོ་ཚོར་བཤད་འདོད་པ་ནི། ས་འགུལ་ནི་ས་གཤིས་གནོད་འཚེ་
ཞིག་ཡིན་ལ། ཚན་རིག་གི་ཟུར་ཚད་ནས་གསལ་འགྲེལ་བྱེད་ཐུབ་པ་ཡིན།
འོན་ཀྱང་། སྐྱེས་མ་འདི་དག་ཁྲོད་ཀྱི་མང་ཆེ་བས་སློབ་གསོ་མྱངས་མ་མྱོང་
ཆུང་དུས་ནས་ཆོས་ལུགས་ཁྲིད་སྟོན་པའི་སློབ་སྟོན་འོག་ནར་སོན་པ་ཡིན།
སྐབས་འདིར། ཁོ་མོ་ཚོའི་སེམས་ཁོངས་སུ་དངངས་སྐྲག་གིས་ཁེངས་ཡོད།
མོ་ལཱ་ངུ་དུས་སུ་ཁོ་མོ་ཚོ་ཡང་རྗེས་འབྲངས་ཏེ་ངུས་བྱུང་།
སློབ་གྲྭའི་ནང་ངམ་གྲོགས་པོ་ཚོའི་ལབ་གླེང་ཁྲོད་ཀྱི་བརྗོད་གཞི་ནི་
རྟག་པར་རྒྱང་སྒྲོག་པ་མོ་ལཱ་འདི་ཡིན། ཡིན་ཡང་ངས་ཁོའི་ཉེ་ལམ་གྱི་རྒྱང་
སྒྲོག་ལ་ཉན་མ་མྱོང་། འོན་ཀྱང་། གྲོགས་པོ་དང་ཤ་ཉེ་ཚོའི་ཁྱིམ་ནས་ཉན་
ཐུབ་པར་མ་ཟད། སློབ་གྲྭའི་ནང་གི་སློབ་གྲོགས་ཚོས་མོ་ལཱ་ཡི་སྔོན་དགོང་
མོའི་སྒྲོག་འགྲེལ་གྱི་ཚིག་དང་འབྲུ་རེ་རེ་བསྐྱར་ཟློས་བྱེད་ཐུབ། ཁོས་རོལ་
དབྱངས་ཐམས་ཅད་ནི་འཛེམ་བྱ༼ haram༽ ཡིན་ཏེ་དབྱི་སི་ལམ་ཆོས་ཀྱི
དགོངས་པའི་བཀག་རྒྱ་ནན་མོ་བྱེད་ཀྱི་འདུག ངའི་རྒྱང་སྒྲོག་ཁོ་ནས་བཀའ་
ཁྲོལ་ཡོད། སྐྱེས་པ་ཚོས་སྐྲ་དང་སྨ་ར་རིང་པོ་འཇོག་དགོས་པ་ལས་དེ་དག་
བཞར་ན་མི་འགྲིག་པར “རླབས་གསར” གྱི་ཚུལ་དུ་འཇོག་དགོས་ཟེར།
སྐྱེས་མ་ཚོའི་ཐད་ནས་ཁོ་ན་རེ། ཁྱིམ་དུ་བསྡད་ན་འགྲིག ག་དུས་ཡིན་ཡང་
ཁྱིམ་སྦུག་བསྲུང་བྱ་ནན་བརྩི་བྱེད་དགོས། བྲེལ་བ་ཆེ་བའི་གནས་ཚུལ་ཡོད་
ན་ད་གཟོད་སྒོར་བུད་ཆོག་པར་མ་ཟད། སྒོར་འགྲོ་དུས་ཐོག་ལྭ་གཡོགས
དགོས་པ་དང་ངེས་བར་སྐྱེས་པ་ཞིག་གིས་འགྲོ་རོགས་བྱེད་དགོས་ཟེར།
དང་ཐོག ང་རང་ཨ་མ་དང་ཤ་ཉེ་དག་དང་མཉམ་དུ་ཁོའི་རྒྱང་སྒྲོག་ལ་
ཉན་རྒྱུར་དགའ་ཞིང་ལྷག་པར་དུ་ཁོས་བརྗོད་པའི་ཉིན་རྒྱུན་གསོལ་འདེབས་
བྱེད་དགོས་པའི་དགོས་ངེས་རང་བཞིན་ལ་ཉན་རྒྱུར་དགའ། མི་རྣམས་ཀྱིས་
ཚད་ལས་བརྒལ་ཏེ་ལེགས་བསྒྱུར་བྱས་ལ་སྐྱེས་མ་རྣམས་ནི་ལྷག་ཏུ་དེ་འདྲ
རེད། ཐམས་ཅད་ཀྱི་བསམ་པར་ཁོས་བླ་ན་མཐོ་བའི༼ ཁུ་རན་གསུང་རབ༽
འགྲེལ་བརྗོད་བྱས་པ་ཧ་ཅང་བཟང་བར་འདོད་ཅིང་ཁོ་རང་སྒེར་ངོས་ཀྱི་ཡིད་
དབང་འཕྲོག་ཤུགས་ལའང་ཡིད་སྨོན་ཤུགས་ཆེར་བྱེད་ཀྱིན་འདུག མི་རྣམས་
ཁོའི་སྒྲོག་འགྲེལ་ལ་ཉན་པར་སྤྲོ་ཞིང་ཁོའི་སྒྲོག་འགྲེལ་གྱིས་གནའ་བོའི་དབྱི་
སི་ལམ་ཆོས་ཀྱི་དགོངས་པ་རྙེད་ཡོད་འདོད། རྒྱུ་མཚན་ད་ལྟ་མི་ཐམས་ཅད་
རྨོངས་རྟུལ་དང་རུལ་སུངས་ཀྱི་ཕ་ཁི་སི་ཐན་གྱི་ཁྲིམས་འཛིན་མ་ལག་ལ་
ཡིད་ཆད་ཡོད། ཁོའི་རྗེས་འབྲངས་པ་ཚོས་སྙན་ངག་གྱེར་བཞིན་འདུག སྙན་
ངག་འདི་དག་ཉན་ཚེ་ཧ་ཅང་སྙན་འཇེབས་ལྡན་ཡང་ངོ་བོའི་སྟེང་ནས་བལྟས་
ན་བུ་མོ་ཚོས་དཔེ་ཆ་བཞག་ནས་ཡུལ་ལ་ལོག་པར་སྐུལ་འདེད་བྱེད་ཀྱིན་
འདུག
ངའི་ཨ་ཕ་ཐོག་མ་ནས་ཁོའི་བཤད་སྟངས་ལ་མི་འཐད།
"རྒྱང་སྒྲོག་པ་མོ་ལཱས་ངའི་བྱ་ལས་བྱེད་སྟངས་ལ་ཁ་ལོ་བསྒྱུར་མི་
ཐུབ། " ཁོས་བཤད། "མོ་ལཱས་བཤད་པ་ནི་ཁུངས་མེད་གཏམ་འཆལ་རེད།
ང་ཚོར་དཀའ་ལས་བཟོ་བ་ཁོ་ན་རེད། "
"དེ་ལྟར་མ་བཤད། " ངའི་ཨ་མ་ཡིས་ཁོ་ལ་བཤད། "དཀོན་
མཆོག་གི་ཐུགས་དགོངས་དཀྲུག་ངེས་ཡིན། ”
འོན་ཀྱང་དོན་དངོས་ཀྱིས་ཨ་ཕ་བདེན་པ་ར་སྤྲོད་ངེས།
ཁོས་སྒྲ་སྡུད་འཕྲུལ་ཆས་ནང་གི་སྐད་སྒྲ་ལྐོག་གྱུར་བའི་ལྟག་རྒྱབ་ཀྱི
མི་ལ་བརྟག་དཔྱད་ཅིག་བྱས། མོ་ལཱ་འདིས་མཐོ་འབྲིང་ཡང་འགྲིམ་ཚར་མེད་
ལ་ཆོས་སྤེལ་དཔང་ཡིག་ཀྱང་མེད། མོ་ལཱ་ཟེར་བ་འདིས་རྦད་དེ་ཤེས་མེད་ཀྱི་
གཏམ་བརྗོད་སྤེལ་གྱིན་འདུག
རྒྱང་སྒྲོག་ལས་བཤད་མཁན་ནི་མོ་ལཱ། ཧྥ་ཙི་ལུའུ་ལ། TNSMཡི་འགོ་
ཁྲིད་པ་ཞིག་རེད། ཁོའི་རྗེས་འབྲངས་པ་ཚོས་གནོད་ཐེབས་མི་དམངས་གང་
མང་ལ་རོགས་སྐྱོབ་བྱས་མྱོང་།འོན་ཀྱང་།ཁོས་ཀྱང་གོད་ཆག་འདི་སྤྱད་ཅིང་
མི་རྣམས་ཀྱི་རྨ་ཁ་སོས་མེད་པའི་གོ་སྐབས་དང་བསྟུན་ནས་འཇིགས་སྐྲག་
ཡུན་གྱིས་མི་རྣམས་ཀྱི་སེམས་ཁོངས་སུ་བཅུག
རིང་པོ་མ་སོང་བར་ཧྥ་ཙི་ལུའུ་ལ་ཡི་ཚུར་རྒོད་ཀྱི་མདུང་རྩེ་བྱེ་བྲག་
གི་མིའི་སྟེང་དུ་འབབ་མགོ་ཚུགས། ཁོས་ཁྲོམ་བསྒྲགས་ངོ་རྒོལ་པའི་རུས་
མིང་སྒྲོག་འདོན་བྱས། མིང་ཐོའི་ནང་གི་ལ་ལ་ནི་ང་ཚོས་ངོ་ཤེས་ཤིང་ལ་ལ་
ནི་ངོ་མི་ཤེས། དེའི་ཁྲོད་མི་ལ་ལས་ཟི་ཝ་ཐི་ཆུ་བོའི་འགྲམ་ནས་ཞི་བདེ་ཁྲོམ་
བསྒྲགས་ཀྱིས་སྒྲོག་འགྲེལ་བྱས། འོན་ཀྱང་ལ་ལའི་བསམ་པར་རང་ཉིད་ཀྱི་
གྲོགས་པོ་དང་གང་བྱུང་ངང་སྒེར་གྱི་གླེང་མོལ་ཙམ་བྱས་པ་ཡིན། མཇུག་
མཐར་གོང་ཞུ་བྱས་ཡོད་འདོད། གློ་བུར་དུ། རྒྱང་སྒྲོག་པ་དང་ཁོའི་ལག་
འོག་གི་མིས་གྱང་བརྟོལ་ཏེ་མཐོང་བ་ནང་བཞིན་ཁོ་ཚོ་ནི་ཉེས་ཅན་དུ་ཁྲོམ་
བསྒྲགས་བྱས་སོང་།
ལོ་ཚོད་རིམ་གྱིས་འཕར་བ་དང་བསྟུན་ནས་གཞན་གྱིས་སྣང་འཇོག་
བྱས་མེད་པའི་སྐབས་གླགས་ལ་བསྡེབས་ནས་སྐྱེས་པ་ཚོའི་གྲལ་དུ་འཚངས་
པ་ཡིན། ཁོ་ཚོའི་རྒྱལ་ཁབ་ཀྱི་དོན་ཆེན་བགྲོ་གླེང་བྱེད་ཀྱིན་པར་ཉན་ན་དེ་
འདྲའི་སླ་མོ་ཞིག་མིན། དེའི་ཕྱིར། ངས་རང་འགུལ་གྱིས་ཁོ་ཚོར་ཇ་དྲངས་པ་
ཡང་ཁོ་ཚོས་གང་ཞིག་བགྲོ་གླེང་བྱེད་ཀྱིན་པར་ཉན་འདོད་པ་ལས་གཞན་
གང་ཡང་མ་རེད།
ལོ་ཟླ་དེ་དག་གི་ནང་དུ་ཁོ་ཚོས་གླེང་གཞི་གཉིས་ལ་བགྲོ་གླེང་བྱེད་ཀྱིན་
འདུག་སྟེ། རྒྱང་སྒྲོག་པ་མོ་ལཱའམ་ང་ཚོ་དང་མཚམས་ཐིག་གཅིག་གིས་བཅད་
པའི་དམག་འཁྲུག་གི་མེ་ལྕེའི་ཁྲོད་ཀྱི་ཨ་ཧྥུའུ་ཧན་ཡིན། ༩། ༡༡འཇིགས་སྐུལ་
འཇབ་རྒོལ་གྱི་སྐབས་སུ་ང་ནི་ལོ་ན༤ཡིན། འོན་ཀྱང་ཨོ་སུའུ་མ། སྦིན། ལ་
ཏིན་ཞེས་པའི་མིང་འདི་ངས་ཆུང་དུས་ནས་ཐོས་ཏེ་ནར་སོན་པ་ཡིན། ང་ཚོའི་
རྒྱལ་ཁབ་ཀྱི་མི་རེ་རེས༩། ༡༡དོན་རྐྱེན་དང་ཨོ་སུའུ་མ། སྦིན། ལ་ཏིན་ཤེས་
ངེས་ཡིན། བཤད་རྒྱུན་ལྟར་ན་ཁོས་རྒྱང་ཐག་མི་རིང་སའི་ཨ་ཧྥུའུ་ཧན་ནས་
འཇིགས་སྐུལ་དོན་རྐྱེན་འདིར་ཇུས་འགོད་བྱས་ཡོད། འདས་པའི་ལོ་འགའི་
ནང་། ཨ་རིའི་སྲིད་གཞུང་དང་དེའི་མནའ་འབྲེལ་རྒྱལ་ཁབ་རྣམས་སྦིན། ལ་
ཏིན་འཚོལ་བའི་དམག་འཁྲུག་ཁྲོད་ཞུགས་ཤིང་། དུས་མཉམ་དུ་བྱེད་ཐེངས་
གཅིག་གིས་ཐོག་མཐའ་བར་གསུམ་དུ་ཁོ་རང་སྲུང་སྐྱོབ་བྱས་པའི་རྟེན་
གཞིའི་རྩ་འཛུགས་དང་ཨ་ཧྥུའུ་ཧན་གྱི་ཐྲ་ལི་སྦན་སྲིད་གཞུང་རྩ་མེད་དུ་བཟོ་
འདོད་ཡོད།
ཐྲ་ལི་སྦན་ཞེས་པའི་མིང་འདི་ཐོས་མ་ཐག་ངའི་རྣ་བ་ཀྲོང་ངེར་ལངས་
ཡོང་། ཤང་ལ་རུ་ཡོད་དུས་ལ་ཕྱིར་དྲན་རེ་བྱེད་སྐབས་ང་དང་ཨ་ཕ་ཡིས་ཐྲ་ལི་
སྦན་དང་འབྲེལ་བའི་ཁ་བརྡ་བྱས་མྱོང་། འོན་ཀྱང་། སྐབས་དེར་ཐྲ་ལི་སྦན་
ཞེས་པའི་མིང་འདི་ཉན་ན་ང་ཚོ་དང་འབྲེལ་བ་ཅི་ཡང་མེད་པར་རྒྱང་རིང་གི་
གནས་སུ་བྱུང་བའི་གོད་ཆག་ཅིག་ཡིན། ངའི་ཨ་ཕ་ཡི་གྲོགས་པོ་གང་མང་
ཞིག་གི་བསམ་པར། ཧྥ་ཙི་ལུའུ་ལར་བློ་རྩ་བརྟན་པའི་རམ་འདེགས་པ་མང
ཞིང་ཕ་ཁི་སི་ཐན་གྱི་ཐྲ་ལི་སྦན་རྩ་འཛུགས་དང་འབྲེལ་བ་དམ་ཟབ་ཡོད་ཀྱང་
ཁོ་ཚོས་ཐོག་མཐའ་བར་གསུམ་དུ་རྒྱང་རིང་གི་ས་མཐའ་ཞིག་ན་ཡོད་པ་
ལས་མིག་མདུན་དུ་ལྷགས་པའི་དཀའ་ཁག་མིན་པར་འདོད།འོན་ཀྱང་། ངའི་
ཨ་ཕ་ཡིས་ཁོ་ཚོར་ཉེན་བརྡ་བཏང་སྟེ་སྔ་ཕྱི་གང་ཡིན་གྱི་ཉིན་ཞིག་ལ་ཐྲ་ལི་
སྦན་གྱི་འདྲེ་ལག་ང་ཚོའི་ཟི་ཝ་ཐི་ལུང་བར་བསྲིང་ངེས་ཡིན་ཟེར། ཁོ་ན་རེ།
"ཁོ་ཚོ་ད་ལྟ་མངའ་སྡེའི་ས་ཁུལ་དུ་ཐོན་ཡོད། ཁོ་ཚོ་ཏག་ཏག་ཉེ་རུ་བཅར་
གྱིན་འདུག” ཟེར། ད་དུང “མེ་སྟག་གིས་སྤང་ལྗོངས་བསྲེག" ཅེས་པའི་
གཏམ་དཔེ་ཞིག་ཀྱང་དྲངས།
དང་ཐོགཧྥ་ཙི་ལུའུ་ལ་ཡི་གོམ་སྟབས་ཧ་ཅང་དལ།འོན་ཀྱང་། ས་འགུལ་
རྗེས་ཀྱི་ལོ་གཉིས་ནང་ཁོས་དངོས་གནས་གྲིབ་མ་རིང་པོ་ཁེབས་པར་བྱས་
སོང་།ངའི་འཚར་སྐྱེའི་བརྒྱུད་རིམ་ཁྲོད་ཚེ་ཐོག་འདིའི་ཐེངས་དང་པོར་འཇིག་
རྟེན་ནི་ངའི་མིག་མདུན་ནས་འགྱུར་བ་བྱུང་གིན་པ་མཐོང་བྱུང་། འོན་ཀྱང་
ལེགས་པའི་ཕྱོགས་སུ་བསྐྱོད་ཀྱིན་མི་འདུག
དགོང་མ་རེ་རེར་མལ་ཁྲིའི་སྟེང་འགོ་དུས་ངས་དཀོན་མཆོག་ལ་
སེམས་གཏམ་ཞུས་པ་ཡིན། དཀོན་མཆོག་ལགས། ཉིད་ཀྱིས་ངས་གང་ཞིག་
བསྒྲུབ་དགོས་པ་གསུངས་རོགས། ང་ནི་བུ་མོ་ཆུང་ཆུང་ཞིག་ཡིན་ཡང་
གཅིག་བྱས་ན་སྤྱོད་སྒོ་ཡོད་ཀྱང་སྲིད།
ཉིན་ཞིག་གི་ཞོགས་པར་གཉིད་ལས་སད་དུས་ང་ལ་འཆར་གཞི་ཞིག་
ཡོད་སོང་། སློབ་གྲྭར་སོང་རྗེས་ངས་ཧྥ་ཙི་ལུའུ་ལ་དང་འབྲེལ་བའི་གདལ་
གཏམ་དེ་དག་ལ་མི་ཉན་པར་ང་དང་ངའི་གྲོགས་པོ་ཚོས་པེ་ལ་དང་ཨེ་ཏི་ཧྭ་
གླེང་བར་འོས། ཡང་ན་ཧིན་རྡུའི་བརྙན་འཕྲིན་ཟློས་གར༼སངས་པ་ལི༽ ནང་
གི་འཁྲབ་སྟོན་པ་གཙོ་བོ་ཀོ་ཀོ་གླེང་ན་འོས། གལ་ཏེ་མིག་སྔར་གླེང་གཞི་
འདི་དག་གླེང་ན་མི་འཚམ་ན་ང་ཚོས་པང་གྲུག་གླེང་ཆོག སུན་སྐུར་བའི་ནུ་
བོ་གཉིས་གླེང་ཆོག ང་ཚོས་ད་དུང་དོན་དག་གང་མང་ཞིག་གླེང་ཆོག
འོན་ཀྱང་། ང་རང་སློབ་གྲྭར་སོང་རྗེས་གྲོགས་པོ་ཚོ་ཟུར་ཁ་ཞིག་ཏུ་
འཚངས་ནས་རླུང་འཕྲིན་གྱི་ནང་དོན་གསར་བར་ཉན་བཞིན་འདུག སྔོན
དགོང་མོར། ཧྥ་ཙི་ལུའུ་ལས་བུ་མོའི་སློབ་གྲྭ་ནི་ཆོས་ཀྱི་དགོངས་པར་འགལ་
ཡོད་ཚུལ་བཤད། སྐྱེས་པ་དེས་ང་ཚོའི་དབེན་འཇགས་ཀྱི་གནོད་འབྱོལ་ཁང་
ནི༼ཁུ་རན་གསུང་རབ༽ ཀྱི་བཀག་བྱ་ནན་མོ་ཡིན་ཞེས་བསྒྲགས།
སྐབས་དེར། ཁོས་སྒྲ་སྡུད་འཕྲུལ་ཆས་ལས་སྒྲ་བསྒྲགས་པ་ཙམ་ཡིན།
ང་ཚོས་སྔོན་དཔག་ཀྱང་བྱ་མ་ནུས་པ་ཞིག་ནི་རྗེས་ཕྱོགས་ཀྱི་ལོ་ཟླའི་ནང་
ཁོས་ད་དུང་བྱེད་སྒོ་རབ་དང་རིམ་པ་སྤེལ་ནས་བུ་མོའི་སློབ་གྲྭར་ཁ་གཏད་
བཅལ་སོང་བ་དེ་ཡིན།

༧ ཟི་ཝ་ཐི་ཡི་ཐྲ་ལི་སྦན།
རྒྱང་སྒྲོག་པ་མོ་ལཱ་ཡི་སུན་འབྱིན་ད་དུང་མཚམས་མ་བཞག བྱ་དངོས་
གང་ཞིག་ཡིན་རུང་ཁོ་རང་ཉིད་ཀྱིས་དབྱི་སི་ལམ་ཆོས་ཀྱི་དགོངས་པ་དང་མི་
མཐུན་པའམ་ནུབ་ཕྱོགས་ཅན་རེད་བསམ་ན་ངོ་རྒོལ་བྱེད་ངེས། མི་རྣམས་
ཀྱིས་དུས་ཚོད་གཏན་དུ་ཁེལ་ནས་ཁོའི་རླུང་འཕྲིན་ལ་ཉན་ངེས། མི་མང་པོ་
ཞིག་གིས་ཁོའི་རུས་མིང་སྒྲོག་འདོན་བྱེད་པ་ལ་ཉན་དོན་ནི་རང་ཉིད་ད་དུང་
ཁོའི་ལྐོག་བཀོད་མིང་ཐོའི་ནང་ཚུད་མེད་པ་བདེན་དཔང་བྱེད་ཆེད་ཡིན། ཁོའི་
ཁྲིམས་མཐུན་མིན་པའི་རླུང་འཕྲིན་བརྒྱུད་ནས་ཁྱིམ་བདག་ཚོས་བྱིས་པ་
རྣམས་ཀྱི་རྩ་སྦྲིད་སྐྲན་རིམ་འགོག་སྨན་འཐུང་དུ་མི་འཇུག་པར་སྐུལ་འདེད་
བཏང་། ཁོས་སྨན་བཅོས་རོགས་སྐྱོབ་འདི་དག་འདོན་སྤྲོད་བྱེད་པའི་བསམ་
གཞི་ངོ་མ་ནི་ང་ཚོ་ལ་རོགས་བྱེད་འདོད་པ་མིན་པར། འདི་ནི་ནུབ་ཕྱོགས་
རྒྱལ་ཁབ་ཀྱི་ལྐོག་ཇུས་ཡིན་ཏེ་དམིགས་ཡུལ་ནི་དམུ་ཟི་ལམ་གྱི་བྱིས་པ་
ཚོར་གནོད་འཚེ་བྱེད་པ་ཡིན་ཟེར།
ཁོའི་བསྒྲུབ་བྱ་ནི་བདེ་ཐང་སྨན་བཅོས་ཀྱི་དོན་བྱར་ཐེ་གཏོགས་དང་བུ་
མོའི་སློབ་གྲྭར་ཁྲོམ་བསྒྲགས་ངོ་རྒོལ་བྱེད་པ་ཙམ་མིན་པར་མགྲོན་པོའི་སྐྲ་
ཚུགས་ནུབ་ལུགས་ཅན་དུ་བཞར་བའི་སྐྲ་བཞར་མཁན་དེ་དག་ལ་འཇིགས་
སྐུལ་དང་རོལ་དབྱངས་དཔེ་ཁང་གཏོར་བཤིག་གཏོང་བ། མི་རྣམས་ཀྱིས་
རིན་ཆེན་དང་གསེར་དངུལ་གྱི་ཞལ་འདེབས་འབུལ་བར་སྐུལ་ལྕག་བཏང་སྟེ་
འབུལ་དངོས་འདི་དག་འགད་རྫས་བཟོ་བར་བཀོལ་ནས་དྲག་ཆས་པ་གསོ་
སྦྱོང་བྱེད་པ་སོགས་ཡིན།
ང་ཚོས་ཧྥ་ཙི་ལུའུ་ལ་ཡི་རྗེས་འབྲངས་མཁན་མཐོང་མྱོང་། ཁོ་ཚོས་སྐྱ་
དང་སྨ་ར་རིང་པོ་བཞག་ཅིང་མགོ་རུ་མགོ་དཀྲིས་ནག་པོ་བརྒྱབ། ལུས་ལ་
ཧྭ་བར་ཁུ་སྨེ་ཙི་དཀར་པོ་གྱོན་ཡོད། སྐབས་དེར་ང་ཚོ་གྲོང་བརྡལ་ཆུང་བ་
ཞིག་བརྒྱུད་དེ་རི་ཁུལ་གྱི་ཤ་ཉེ་ཚང་ལ་བསྐྱོད་བཞིན་ཡོད། ཁོ་ཚོས་རྒྱབ་ལ་
མེ་མདའ་ཁུར་ཞིང་ངར་ངར་རྫིག་རྫིག་གིས་སྲང་ལམ་བརྒལ་བཞིན་འདུག
ང་ཚོས་མེན་ཀི་ལ་གྲོང་ནས་མི་འདི་དག་མཐོང་མ་མྱོང་ཡང་ཧྥ་ཙི་ལུའུ་
ལ་གནས་ཡོད་པ་ཚོར་བྱུང་། ཧྥ་ཙི་ལུའུ་ལས་ནམ་མཁའ་ནས་སྒྲ་དབྱངས་
བཏང་སྟེ་དངངས་སྐྲག་སྐྱེས་སུ་འཇུག་པའི་སྤྲིན་ནག་བཞིན་ཟི་ཝ་ཐི་ལུང་
བའི་མཁའ་དབྱིངས་བསྒྲིབས་པ་འདྲ།།
དམག་ཕྱོགས་ནས་ཁོ་རང་བཀག་འགོག་བྱས་མོད་ཁོའི་སྟོབས་ཤུགས་
སྔར་ལས་ཇེ་དྲག་ཏུ་གྱུར། ༢༠༠༧ལོའི་ཟླ༥བར། ཁོ་དང་སྲིད་གཞུང་གིས་ཞི་
བདེའི་གྲོས་མཐུན་ཆོད་ཡིག་བཞག་ཅིང་ཁོས་རྩ་སྦྲིད་སྐྲན་རིམ་འགོག་སྨན་
ཁབ་དང་བུ་མོའི་སློབ་གསོར་ངོ་རྒོལ་མི་བྱེད་པ་དང་། སྲིད་གཞུང་སྡེ་ཁག་ལ་
ཚུར་རྒོལ་མི་བྱེད་ཅེས་གསལ་བསྒྲགས་བྱས་པས་སྲིད་གཞུང་གིས་ཀྱང་ཧྥ་ཙི་
ལུའུ་ལས་མུ་མཐུད་དུ་རྒྱང་སྒྲོག་བྱ་ཆོག་པར་བྱས།
ཟླ༧པར་སླེབས་རྗེས་ཡོད་ཚད་ལ་འགྱུར་བ་བྱུང་སོང་།
ང་རང་ལོ་ན་བཅུ་ལ་སོན་པའི་སྐྱེས་སྐར་གྱི་སྔ་གཞུག་ཏུ་ཕ་ཁི་སི་ཐན་
གྱི་དམག་དཔུང་གིས་རྒྱལ་ས་དབྱི་སི་ལན་སྦོ་ཡི་བུ་མོའི་སློབ་གྲྭ་ཞིག་བསྐོར་
བ་དང་ཧུར་ཐག་གིས་སྲིད་གཞུང་ལ་ངོ་རྒོལ་བྱེད་པར་ཞུགས་པའི་དྲག་
ཆས་པས་མི་གཏའ་མར་བཟུང་ནས་ལཱའར་དབྱི་སི་ལམ་ཆོས་ཁང༼LaI
Masjid༽ སྟེ་དབྱི་སི་ལམ་ཆོས་ཁང་དམར་པོའི་བུ་མོའི་སློབ་གྲྭའི་ནང་དུ་
བསྐུངས། དམག་དཔུང་གིས་འཇབ་རྒོལ་བསྟུད་མར་ཉིན་འགའ་བྱས་ཏེ་རྡུང་
རྡེག་ཁྲོད་མི་གང་མང་ལ་ཤི་རྨས་ཐེབས། རྗེས་སུ་ཧྥ་ཙི་ལུའུ་ལས་རང་ཉིད་ཀྱི་
ཁྱད་མཚར་ཅན་གྱི་གསལ་བསྒྲགས་སྤེལ་བ་སྟེ། ཁོས་རྒྱལ་ཁབ་སྲིད་གཞུང་
ལ་དམག་བརྡ་བཏང་བར་མ་ཟད་མི་དམངས་ལ་དྲག་པོའི་འོས་ལངས་སློང་
དགོས་པའི་འབོད་སྐུལ་བཏང་ནས་ཉེ་ལམ་བཞག་པའི་ཞི་བདེའི་གྲོས་མཐུན་
རྩིས་མེད་དུ་བཏང་།
འོན་ཀྱང་། སྲིད་གཞུང་གིས་ཁོ་ལ་སྣང་འཇོག་མི་བྱེད་པར་སྒྲ་བར་མེད་
དུ་གཏོང་བའི་འབུ་སྦྲང་ཞིག་གི་ཚད་དུ་བཞག དུས་མཉམ་དུ་སྲིད་གཞུང་
གིས་སྣང་མེད་དུ་བཞག་པ་ནི་ཟི་ཝ་ཐི་ལུང་བར་འཚོ་བའི་ཧྥ་ཙི་ལུའུ་ལ་ཡི་
འདྲེ་ལག་འོག་གི་ང་ཚོ་ཡིན། ང་ཚོ་ནི་སྲིད་གཞུང་གི་བྱེད་སྟངས་དང་ང་ཚོའི་
རྒྱུན་ལྡན་འཚོ་བར་གཏོར་བརླག་བྱེད་པའི་འཇིགས་སྐུལ་པར་ཁོང་ཁྲོ་བཟོད་
མེད་སྐྱེས། འོན་ཀྱང་། ཨ་ཕ་ན་རེ། “འུ་ཚང་གིས་རང་ཉིད་ཀྱི་ཤུགས་གང་
ཡོད་ལ་བརྟེན་ནས་འདི་དག་ཡོད་ཚད་སྣང་མེད་དུ་འཇོག་དགོས” ཟེར།
"ང་ཚོས་ངེས་པར་འཐུས་ཚང་གི་འཚོ་བ་རོལ་དགོས། ང་ཚོའི་
སེམས་ན་ཡོད་པ་ཙམ་ཡིན་ཀྱང་ཆོག” ཁོས་འདི་ལྟར་བཤད། དེའི་ཕྱིར།
ནམ་རྒྱུན་དང་འདྲ་བར་ངེད་ཚང་གི་དགོང་ཟས་སྐབས་ཀྱི་ལབ་གླེང་ནི་སྔར་
བཞིན་སེམས་ཀྱི་འབྲེལ་འདྲིས་ཏེ་ཨེ་དབྱིན་སི་ཐན་དང་ཉིའུ་ཐོན། སྙན་ངག་
པ། མཚན་ཉིད་རིག་པ་བ་སོགས་ཡིན། དེ་མཚུངས་སུ་མི་འགྱུར་བ་ནི་ངས་
སྔར་བཞིན་ནུ་བོ་གཉིས་དང་མཉམ་དུ་རྒྱང་བསྒྱུར་ཡོ་བྱད་འཕྲོག་རེས་དང་
སུ་ཡི་རྒྱུགས་འབྲས་ཆེས་ལེགས་པའི་ཐད་ཁ་རྩོད་བྱེད། གང་ལྟར། གང་ཡིན་
ལ་རྩོད་པ་བྱེད་ཅིང་གང་ཡིན་ལ་འུར་བརྒྱག་ངེས། ངས་ཚད་ཐིག་ག་གེ་མོ་
ཞིག་གི་སྟེང་ནས་ཐྲ་ལི་སྦན་གནས་པ་མིག་ནང་དུ་མ་བཞག་ཆོག་མོད་མིག་
མདུན་དུ་ལྷགས་པའི་ནུ་བོ་འདི་གཉིས་ཇི་ལྟར་བྱས་ཀྱང་སྣང་མེད་དུ་འཇོག་
མི་ནུས་པ་ཡིན། ངས་ཨ་ཕ་ལ་ནུ་བོ་གཉིས་དང་ཁ་རྩོད་བྱེད་པ་ཡང་ངའི་
འཐུས་ཚང་གི་འཚོ་བའི་ཁག་ཅིག་ཡིན་ཞེས་བཤད་པ་ཡིན།
མ་འགྱངས་བར། ཧྥ་ཙི་ལུའུ་ལ་ནི་ཐེ་ལི་ཁི། ཐྲ་ལི་སྦན། ཕ་ཁི་སི་
ཐན༼TTP༽ཏེ་ཡང་གཅིག་བྱས་ན་ཕ་ཁི་སི་ཐན་གྱི་ཐྲ་ལི་སྦན་དཔུང་
ཚོགས་སུ་ཞུགས། ཁོས་བུད་མེད་ནི་སྤྱི་བའི་འདུ་ར་རུ་སོང་མི་ཆོག་པ་དང་
ཁྱིམ་གཞིས་ནང་གི་སྐྱེས་པ་ཁོངས་མིས་ངེས་པར་སྒྲིག་ལམ་འདི་ལག་བསྟར་
བྱེད་དགོས་ཏེ། “ཁྱིམ་ནང་གི་སྐྱེས་མ་ཁོངས་མིར་དོ་དམ་ཚོད་འཛིན་ནན་
མོ་བྱེད་དགོས། དེ་མིན་རང་ཉིད་ཀྱིས་ཉེས་ཆད་འཁུར་དགོས། "
ཟླ༦པ་མ་འདས་པར་སྲང་ལམ་ནས་སྐྱེས་མ་མཐོང་རྒྱུ་མི་འདུག རྒྱུ་
མཚན་ཁོ་མོ་ཚོས་ད་ནས་བཟུང་སྲང་ལམ་ནས་ཅ་དངོས་ཉོ་མི་སྤོབས། སྔོན་
དག་གིས་ཀྱང་སྒོ་ཡོལ་འཐེན་ཏེ་ཚོང་གཉེར་མཚམས་བཞག་འདུག ཧྥ་ཙི་
ལུའུ་ལ་ཡིས་དྲིལ་བསྒྲགས་སྤེལ་དོན། གློག་བརྙན་ལ་བལྟ་བའམ་བརྙན་
འཕྲིན་ལ་བལྟ་བ་ཐམས་ཅད་ནི་ཉེས་པ་བཟོས་པ་ཡིན། དེས་སྐྱེས་མ་ཚོས་
འཛེམ་དོགས་སྤུ་ཙམ་མེད་པར་སྐྱེས་པར་བལྟ་ཆོག་པ་དང་། སྐྱེས་པས་
འཛེམ་དོགས་སྤུ་ཙམ་མེད་པར་སྐྱེས་མ་ལ་བལྟ་ཆོག་པ་མཚོན་པས་ཡིན།
བྱེད་སྟངས་འདི་རིགས་ངེས་བར་བཀའ་བཙན་པོས་བཀག་རྒྱ་བྱེད་དགོས་
ཟེར།
འཇིགས་སྐུལ་འདིའི་འོག་ཏུ་ང་ཚོ་དངངས་སྐྲག་གིས་བག་འཁུམ་པར་
བྱས། མི་ལ་ལས་ཁྱིམ་གྱི་བརྙན་འཕྲིན་འཕྲུལ་ཆས་དང་DVD CDསོགས་
ཐང་ཆེན་དུ་ཁྱེར་ཞིང་གནས་དེ་རུ་རླུང་འཕྲིན་པ་མོ་ལཱ་ཡི་ལག་གཡོག་པས་
མེ་རུ་བསྒྲོན་ཏེ་ཐལ་རྡུལ་དུ་གཏོང་བ་ཡིན། ཟེར་སྒྲོས་ལྟར་ན། ཁོའི་ལག་
གཡོག་པས་ལྗིད་ཐེག་རླངས་འཁོར་བསྐོར་ཏེ་སྲང་ལམ་ནས་སྐོར་མྱུལ་བྱེད་
ཅིང་སྒྲ་སྒྲམ་ནང་ནས་སྐད་མཐོན་པོས་བཀའ་བཙན་པོ་གཏོང་བཞིན་འདུག
གོ་ཐོས་གཞན་ལྟར་ན། ཁོའི་ལག་གཡོག་པས་སྒོའི་ཕྱི་རོལ་ནས་ཁ་སྦུབ་དུ་
བསྡད་དེ་ལྐོག་ཉན་བྱེད། གལ་ཏེ་བརྙན་འཕྲིན་ལས་བཏང་ཡོང་བའི་སྒྲ་ཐོས་
ཚེ་ཁོ་ཚོས་སྒོ་བཅག་ནས་ནང་དུ་འཛུལ་ཏེ་བརྙན་འཕྲིན་འཕྲུལ་ཆས་ཧྲུག་
ཧྲུག་ཏུ་གཏོང་བ་ཡིན་ཟེར།
སློབ་ཁྲིད་གྲོལ་རྗེས། ང་དང་ནུ་བོ་གཉིས་གཅེས་སུ་འོས་བའི་བརྙན་
འཕྲིན་འཕྲུལ་ཆས་ཀྱི་མདུན་དུ་འཚངས་ཏེ་སྒྲ་གདངས་ཆེས་ཆེར་ཇེ་དམའ་
རུ་གཏོང་བ་ཡིན། ང་ཚོ་བརྙན་འཕྲིན་ལེ་ཚན་ལ་བལྟ་བར་དགའ། མིང་ཐོས་
ན་དགོད་ཁ་འཆོར་བའི་ཁུར་འཛིང་བ་དང་ཁྱད་མཚར་སྨྱུ་གུ་ལྡན་མཁན་
གྱི་བྱིས་པ་ཆུང་ཆུང་ཞིག་དོན་ངོ་མར་གང་ནས་མི་བཟང་བ་རྟོགས་མི་ཐུབ།
འོན་ཀྱང་། སྒོ་རྡུང་བའི་སྒྲ་ཐོས་ཐེངས་རེར་ང་ཚོ་འཕྲལ་དུ་ཧད་དེ་བྲོས་པ
ཡིན། དགོང་མ་ཞིག་ལ་ཨ་ཕ་ཕྱིར་ཡུལ་ལ་ལོག་རྗེས་ངས་ཁོ་ལ། "ཨ་ཕ།འུ་
ཚོས་ཀྱང་བརྙན་འཕྲིན་བསྲེག་དགོས་སམ” ཞེས་དྲིས།
མཇུག་མཐར། ང་ཚོས་བརྙན་འཕྲིན་འཕྲུལ་ཆས་གྱང་སྒམ་ནང་དུ་
བཞག འདི་ལྟར་བྱས་ན་མི་རྒྱུས་མེད་ཁྱིམ་དུ་ཐོན་ཡང་མཐོང་མི་ཐུབ།
དོན་དག་ཅིའི་ཕྱིར་འདི་འདྲ་ཞིག་ཏུ་གྱུར་སོང་ངམ། ཅིའི་ཕྱིར་རྩལ་
ཡོན་གཉིས་མེད་ཀྱི་སྨྱོན་པ་ཞིག་གིས་རང་ཉིད་རླུང་འཕྲིན་འཕགས་པ་ཡིན་
བཟོ་བྱེད་པ་ཡིན་ནམ། ཅིའི་ཕྱིར་ཁོའི་དབང་གྲགས་ལ་ཅོ་འདྲི་བྱེད་མཁན་
ཞིག་མ་བྱུང་བ་ཡིན་ནམ།
གནས་བབ་དུས་བདེ་ཞོད་འཇགས་མིན་ཡང་ཧུའུ་ཧྭར་སློབ་གྲྭས་སྔར་
བཞིན་རྒྱུན་ལྡན་གྱི་སློབ་ཁྲིད་བྱེད་ཀྱིན་འདུག སློབ་མ་འགས་སློབ་བྱོལ་བྱས་
ཤིང་ཤུལ་དུ་ལུས་པའི་སློབ་མས་དེར་བརྟེན་སྔར་ལས་ཀྱང་འདི་འདྲའི་སློབ་
སྦྱོང་གི་གོ་སྐབས་དམ་འཛིན་བྱེད་ངེས། ང་ཚོས་ཐ་ན་འཛིན་གྲྭའི་ནང་བགྲོ་
གླེང་སློབ་ཁྲིད་ཅིག་བྱས་ཏེ། སྲིད་གཞུང་གི་སྤྱོད་སྟངས་འདོད་བློ་དང་མཐུན་
པ་ཞིག་མིན་ཡང་ང་ཚོས་འཛིན་གྲྭའི་དོན་བྱ་ཐག་གཅོད་དུས་སུ་སྔར་ལས་
དམངས་གཙོ་ཅན་གྱི་རྩ་དོན་རྒྱུན་བསྐྱངས་དགོས། ང་ཚོས་ཐབས་ཤེས་ཤིག་
རྙེད་བྱུང་། སློབ་སྦྱོང་ལ་འབད་པ་བྱེད་པའི་བུ་མོ་རྟག་པར་ཆེས་མདུན་གྲལ་
དུ་སྡོད་དགོས། དེས་ན་ང་ཚོས་གཟའ་འཁོར་རེ་ལ་འདུག་གནས་བརྗེ་རྒྱུ་
བྱས། གལ་ཏེ་གཟའ་འཁོར་འདིར་ཁྱོད་རང་མདུན་གྲལ་དུ་བསྡད་ན་གཟའ་
རྗེས་མར་གཞུག་གྲལ་དུ་སྡོད་དགོས། དེས་ཁྱོད་ཀྱིས་སྔར་ལས་འབད་པ་བྱེད་
དགོས་པ་མཚོན། འདི་ནི་རྩེད་མོ་ཞིག་དང་འདྲ། འོན་ཀྱང་བྱེད་སྟངས་ཆུང་
ཆུང་འདིས་ང་ཚོའི་རྣམ་འགྱུར་མཚོན་པ་ཡིན། སྐྱེས་མ་ཡོད་ཚད་དང་དེ་
བཞིན་འཛམ་གླིང་སྟེང་གི་མི་ཡོད་ཚད་ནི་འདྲ་མཉམ་ཡིན།
འོན་ཀྱང་། སློབ་གྲྭའི་ར་སྐོར་ཕྱི་ཡི་མེན་ཀི་ལ་གྲོང་ནི་བཙོན་ར་ཞིག་ཏུ་
གྱུར་འདུག
ཁྲོམ་རའི་འཛུལ་སྒོ་རུ “སྐྱེས་མ་ནང་དུ་འཛུལ་མི་ཆོག” ཅེས་པའི་
བསྒྲགས་བྱང་སྦྱར་ཡོད། རོལ་དབྱངས་དང་གློག་ཆས་ཚོང་ཁང་ཡོད་ཚད་ཀྱི་
སྒོ་གཏན་འདུག ཧྥ་ཙི་ལུའུ་ལས་ཐ་ན་རྒྱུགས་མི་ཆེ་བའི་བྱིས་པའི་རྩེད་མོ་
ཞིག་ཀྱང་བཀག་འགོག་བྱས་འདུག ཁ་རོམ༼Carrom༽ ཞེས་པའི་རྩེད་མོ་
དེའི་རྩེད་སྟངས་ནི་པང་ལེབ་ཅིག་གི་སྟེང་དུ་རྡེའུ་དལ་གྱིས་ལྡེམ་ན་པང་ལེབ་
ཀྱི་སྣེ་ཅིག་ཤོས་སུ་ཤོར་འགྲོ་བ་ཡིན།
ཁོས་ཐོག་མར་རྒྱང་སྒྲོག་ལེ་ཚན་ནང་བུ་མོའི་རུས་མིང་སྒྲོག་འདོན་
བྱས། “སྲས་མོ་ཀ་བ་སློབ་གྲྭར་སོང་ནས་སློབ་ཁྲིད་བྱེད་རྒྱུ་མ་རེད། མོ་རང་
རྗེས་ཕྱོགས་ལྷའི་ཡུལ་དུ་འདྲེན་ངེས། ” ཡང་ན། “སྲས་མོ་ཁ་བ་སློབ་གྲྭར་
ཁ་བྲལ་སོང་། མོའི་ཕ་མར་རྟེན་འབྲེལ་ཞུ། " ཞེས་པ་ལྟ་བུ། ད་ལྟ། ཨ་མས་ང་
རང་གཅིག་པུ་སློབ་གྲྭར་འགྲོ་རུ་མི་འཇུག མོས་ང་རང་གཅིག་པུས་སློབ་ལྭ
གྱོན་ནས་འགྲོ་དུས་ཐྲ་ལི་སྦན་གྱིས་མཐོང་བར་སྐྲག་པ་ཡིན།
ཉིན་རེར། ངས་འཛིན་གྲྭའི་ནང་སློབ་གྲོགས་འགའ་ཉུང་དུ་འགྲོ་བ་
མཐོང་། ཉིན་རེའི་དགོང་མོར་ཧྥ་ཙི་ལུའུ་ལས་མུ་མཐུད་དུ་རླུང་འཕྲིན་ནང
ནས་རྒོལ་ཐབས་སྤེལ། ཁོས་སློབ་གྲྭ་འགྲིམ་པའི་བུ་མོ་ནི་དམུ་ཟི་ལམ་ངན་
པ་ཞིག་ཡིན།ཤི་རྗེས་དམྱལ་བར་ལྷུང་འགྲོ་ཟེར།
ཉིན་ཞིག ང་ཚོའི་དགེ་རྒན་ཞིག་གིས་ངའི་ཨ་ཕ་བཙལ་ཏེ་ཁོས་བུ་མོ་
ཚོར་སློབ་ཁྲིད་བྱེད་མི་འདོད་ཟེར། དགེ་རྒན་གཞན་པ་ཞིག་གིས་ཁོ་རང་
སློབ་གྲྭ་དང་ཁ་འབྲལ་རྒྱུ་ཡིན། ཧྥ་ཙི་ལུའུ་ལར་རོགས་བྱས་ནས་ཆོས་ལུགས་
ཀྱི་ལྟེ་གནས་ཤིག་གཟུག་རྒྱུ་ཡིན་ཟེར། དེ་ནི་མུན་ནག་གི་ཉིན་མོ་ཞིག་རེད།
ད་བར་དུ།ཧུའུ་ཧྲར་བུ་མོའི་སློབ་གྲྭ་ནི་ང་ཚོའི་ལྷགས་གཡོལ་མཚོ་ཁུག་ཡིན།
འོན་ཀྱང་རྒྱང་སྒྲོག་པ་མོ་ལཱ་ཡི་གྲིབ་མའི་འོག་དེ་ཡང་མེད་བརླག་བཟོ་ཉེན
ཡོད།
ཧྥ་ཙི་ལུའུ་ལས་སྤྱི་བའི་ཁྲིམས་ར་ཞིག་བཙུགས་ཏེ་རང་ཉིད་ཀྱི་བཀའ་
བཙན་པོ་ལག་ལེན་དུ་བསྟར་གྱིན་འདུག ཁོའི་ལག་རོགས་པས་ད་ལྟ་ཉེན་
རྟོག་པ་དང་སྲིད་གཞུང་དཔོན་པོ་ལའང་ལག་འགུལ་མགོ་ཚུགས། སྐྱེས་པ་
དང་སྐྱེས་མ་སུ་ཞིག་ཡིན་ཡང་ཁོའི་ངག་བཀོད་ལ་མི་ཉན་ཚེ་འབབ་རྡུང་ངམ་
དམར་གསོད་ཐེབས་ངེས། མི་གང་མང་ཞིག་མཉམ་དུ་འདུས་ཤིང་རུབ་ནས་
འབྲབ་ཁྲིམས་ལ་ལྟ་སྲིད་པ་ཡིན། འབྲབ་ལྕག་གིས་ཐེངས་གཅིག་བྲབ་ན་
མི་ཚོགས་ཀྱི་ཁྲོད་ནས “ཨན་ལྷ་ཧུ། ཨེ་ཁུ་པ༼Allahu akbar༽" ཞེས
སྐད་བརྒྱག་ངེས། ནང་དོན་ནི་དཀོན་མཆོག་ནི་ཀུན་ཐུབ་ཡིན་ཞེས་པའོ།མི་
རྣམས་ཀྱིས་བཤད་ན། སྐབས་ལན་རེར་ཁྲིམས་ཆད་གཏོང་བའི་བརྒྱུད་རིམ་
ཁྲོད་ཧྥ་ཙི་ལུའུ་ལ་ཡིས་རྟ་ནག་ནག་ཅིག་ཞོན་ནས་ཕྱིར་མངོན་སྲིད་པ་ཡིན་
ཟེར།
ཧྥ་ཙི་ལུའུ་ལ་ཡི “དྲང་བཞག་གི་ཁྲིམས་གཅོད” ནི་དུས་རྒྱུན་ནམ་
གུང་ཐུན་གསུམ་དུ་ལག་ཏུ་བསྟར་བ་ཡིན། རྗེས་སུ་ཁོའི་འཇིགས་སྐུལ་དབང་
བསྒྱུར་དུས་སྐབས་སུ་ཁྲིམས་དང་འགལ་མཁན་ཁྱིམ་ནས་སྒོར་བཏོན་ཏེ་
ཐད་ཀར་དམར་གསོད་གཏོང་།ཉིན་གཉིས་པའི་ཞོགས་པར།ཁོ་ཚོའི་བེམ་རོ་
ལྗང་མདོག་གི་ཐང་ཆེན་ནས་ཁྲོམ་སྟོན་བྱེད། སྤྱིར་བཏང་དུ། འདི་ནི་དམག་
ཕྱོགས་ཀྱི་གསང་མྱུལ་པ་བྱས་པ་དང་དཀོན་མཆོག་ལ་ཡིད་མ་ཆེས་པའི་
མཐའ་འབྲས་ཡིན་ཞེས་པའི་བསྒྲགས་བྱང་ཅིག་ཀྱང་བེམ་རོའི་སྟེང་འགེལ་
བ་ཡིན།
ཡང་ན་བསྒྲགས་བྱང་སྟེང་། སྔ་དྲོའི་ཆུ་ཚོད༡༡བར་བེམ་རོ་འདིར་རེག་
མི་ཆོག དེ་མིན་རྗེས་མ་ནི་ཁྱོད་ཡིན་སྲིད་ཅེས་འབྲི་སྲིད། ཡུན་རིང་མ་སོང་
བར། མི་རྣམས་ཀྱིས་ལྗང་མདོག་ཐང་ཆེན་ལ་མིང་གསར་བ་ཞིག་བཏགས་
ཤིང་དེ་ལ་ཁྲག་མདོག་ཐང་ཆེན་ཞེས་འབོད་མགོ་ཚུགས
གཏམ་རྒྱུད་འདི་ཐོས་རྗེས་ངའི་ལུས་ཡོངས་ལ་འདར་སིག་བརྒྱབ།་ང་
ཚོའི་གྲོང་ཁྱེར་ཇི་ལྟར་འདི་འདྲ་ཞིག་ཏུ་གྱུར་སོང་ངམ། ང་ཚོས་རྗེས་ཕྱོགས་
ཅི་ཞིག་ལ་གདོང་གཏད་དགོས་སམ།
དཀོན་མཆོག་ལགས། ང་རང་མལ་ཁྲི་སྟེང་འགོས་ཏེ་ངལ་གསོ་དུས་
དཀོན་མཆོག་ལ་ཞུས་དོན། ངས་ཁྱེད་ཉིད་འཇིག་རྟེན་སྟེང་གི་དོན་བྱ་དེ་
འདྲའི་མང་པོ་ཞིག་ཐག་གཅོད་པར་བྲེལ་ཡོད་པ་རྟོགས། འོན་ཀྱང་། ཁྱེད་
ཀྱིས་ཟི་ཝ་ཐི་རུ་ཅི་ཞིག་བྱུང་གིན་འདུག་པ་མཁྱེན་གྱིན་ཡོད་དམ།
དགོང་མ་ཞིག་ལ། ངས་ཕ་མ་གཉིས་ཀྱིས་སྐད་དམའ་མོས་ཁ་བརྡ་བྱེད་
པ་ཐོས། ཨ་མས་བཤད་རྒྱུར། “ཁྱོད་ཀྱིས་ངེས་བར་སྒྲུབས་ཤིག སྐྲག་ནས་
มམཐའ་འབྲས་འཐོབ་མི་སྲིད” ཟེར།
“ཁྱོད་ཀྱི་སྨོན་འདུན་མེད་ན་ང་རང་འགྲོ་མི་སྲིད། " ཨ་ཕས་བཤད།
“དཀོན་མཆོག་གིས་ཁྱོད་ལ་སྲུང་སྐྱོབ་བྱ་ངེས། ” མོ་ན་རེ། “རྒྱུ་
མཚན་ཁྱོད་ཀྱིས་བཤད་པ་ནི་དོན་དངོས་ཡིན། "
ང་རང་གབ་སྐུང་བྱེད་ས་ནས་ཕྱིར་བུད་དེ་ཁོང་གཉིས་ལ་དོན་དག་ཅི་
ཞིག་བྱུང་བ་དྲིས། ཨ་ཕ་ན་རེ། “ཁོ་རང་དགོང་མོ་དེར་འདུ་ཚོགས་ཤིག་
ལ་ཞུགས་དགོས་ཤིང་ཚོགས་ཆེན་སྟེང་ཁོས་ཐྲ་ལི་སྦན་ལ་ཁ་རྡུང་གཏོང་
དགོས། དེ་ནས། ཁོ་རང་དབྱི་སི་ལམ་སྦོ་རུ་བསྐྱོད་ནས་སྲིད་གཞུང་གིས་སྤྱི་
དམངས་སྲུང་སྐྱོབ་བྱེད་པ་སྣང་མེད་དུ་བཞག་ནས་རྒྱལ་ཁབ་སྲིད་དབང་གི་
འོས་འགན་ཐེག་མེད་པར་སྐྱོན་འཛུགས་བྱེད་དགོས” ཟེར། ངའི་ཨ་ཕ་སྟེ་
སློབ་གཙོ་དཀྱུས་མ་ཞིག་གིས་རྒྱལ་ཁབ་འདིའི་ནང་གི་དབང་ཤུགས་ཆེས་ཆེ་
བ་ཅན་དང་ཉེན་ཁ་ཡང་ཆེས་ཆེ་བ་ཅན་གྱི་དངོས་སྟོབས་གཉིས་ལ་འགྲན་
འཛུགས་དགོས། ངའི་ཨ་མ་ཁོ་དང་མཉམ་དུ་ལངས་བྱུང་།
ཕི་ཧི་ཐོན་གྱི་བུད་མེད་མང་ཆེ་བ་འདི་འདྲའི་གནས་ཚུལ་དང་ཕྲད་ན་
ངུ་ཤུམ་ཆེན་པོ་བྱས་ནས་སྐྱེས་པའི་ཕུ་ཐུང་ལ་འཐམ་ནས་ཁོ་རང་མི་འགྲོ་
བའི་ཞུ་བ་བྱེད། ཡིན་ཡང་ཕི་ཧྲི་ཐོན་གྱི་སྐྱེས་པ་མང་ཆེ་བས་ཁོ་ཚོའི་ཆུང་མ་
མིག་ནང་དུ་རྦད་དེ་མི་འཇོག་ཅིང་དོན་དག་དང་ཕྲད་ཀྱང་སྔོན་ལ་ཁོ་མོ་ཚོར་
གྲོས་བསྡུར་ཡང་མི་བྱེད། འོན་ཀྱང་། ངའི་ཕ་མ་གཉིས་དེ་འདྲ་མིན། ངའི་
ཨ་ཕ་ནི་གླག་རྒོད་ཅིག་དང་འདྲ་བར་གཞན་འགྲོ་མ་མྱོང་སར་འཕུར་བར་
སྤོབས། ངའི་ཨ་མ་ནི་སྡོང་རྒན་ཞིག་དང་འདྲ་བར་བརྟན་ལྷིང་ངང་ས་ཆེན་
སྟེང་འགྲེང་བར་ནུས།
ཨ་ཕ་ཁྱིམ་ན་མེད་པའི་ཉིན་མོའི་ནང་ངའི་འགན་འཁུར་ནི་ཉིན་རེའི་
དགོང་མོར་སྒོ་དྲ་མ་ཟྭ་དམ་པོར་རྒྱག་རྒྱུ་དེ་ཡིན། ངས་ཡང་དང་བསྐྱར་དུ་
ཁང་བའི་ནང་སྐོར་ཉུལ་བྱས་ནས་སྒོ་དྲ་མ་གཏན་མེད་པ་གཅིག་ཀྱང་མེད་
པ་ཁག་ཐེག་བྱས། སྐབས་ལན་རེར། ངའི་ཨ་ཕ་ཧ་ཅང་འཕྱི་དུས་ཕྱིར་ལོག་པ་
ཡིན། ཡང་སྐབས་ལན་རེར་རྩ་བ་ནས་ཕྱིར་མི་ལོག་པ་ཡིན། སྐབས་འགར།
གཞན་གྱིས་ཁོའི་རྗེས་འབྲང་ཡོད་པར་དོགས་ཟོན་བྱེད་ཆེད་གྲོགས་པོའི་
ཁྱིམ་དུ་སྡོད་པ་ཡིན། ཁོས་ང་ཚོ་དང་བར་ཐག་བཟུང་བའི་བྱེད་སྟངས་ཀྱིས་ང་
ཚོའི་བདེ་འཇགས་ལ་སྲུང་སྐྱོབ་བྱེད། འོན་ཀྱང་། ང་ཚོའི་ནང་སེམས་ལ་སྲུང་
སྐྱོབ་བྱས་ནས་སེམས་ཁྲལ་གྱི་མནར་གཅོད་དེ་ཉིད་མེད་པར་བཟོ་ཐབས་
མེད། མཚན་མོ་དེ་དག་ལ་ངའི་མཚན་གང་རིང་ཨ་མས་གསོལ་བ་འདེབས་
པའི་སྒྲ་དབྱངས་ཐོས་ཐུབ།
ཉིན་ཞིག ང་དང་ཨ་མ། ནུ་བོ་གཉིས་ཀ་བཅས་མཉམ་དུ་ཤང་ལ་རུ་
སོང༌། ང་ཚོར་རླངས་འཁོར་མེད་པས་ཕ་རྒྱུད་གཅེན་པོ་ཞིག་གིས་རླངས་
འཁོར་བསྐོར་ནས་ང་ཚོ་བསྐྱལ་ཏེ་སོང་། ལམ་བར་དུ་རླངས་འཁོར་འཚང་ཁ་
ཆེ་བས་གོག་ནུར་བྱེད་པ་དང་འདྲ། ཕ་རྒྱུད་གཅེན་པོས་སྒྲ་ཐག་ཅིག་བཏང་
སྟེ་ང་ཚོས་མཉམ་གཅིག་ཏུ་རོལ་དབྱངས་ལ་ཉན་བཞིན་དུས་འདའ་བར་
བྱས། གློ་བུར་དུ། ཁོས་སྒྲ་ཐག་ཕྱིར་དེད་ཅིང་བྲེལ་བྲེལ་འཚུབ་འཚུབ་ཀྱིས་
ལག་སྒམ་ནང་བཞག་ཡོད་པའི་སྒྲ་ཐག་གཞན་པ་ཕྱིར་བླངས་ཏེ། རེམ་
ཁོས་ཨ་མ་ལ་བཤད། "ཚང་མ་ཁྱོད་ཀྱི་ལག་ཁུག་ནང་དུ་སྦས་ཤིག” ཟེར།
སྐྱེས་པ་གཉིས་ང་ཚོའི་རླངས་འཁོར་གྱི་གམ་དུ་ཐོན། ཁོ་ཚོའི་མགོ་རུ་
མགོ་རས་ནག་པོ་དཀྲིས་ཤིང་ཚོན་ཁྲའི་འགག་སྟོད་ནི་ཧྭ་བར་ཁུ་སྨེ་ཙིའི་
ཐོག་ཏུ་གོན་ཡོད། ཁོ་ཚོས་སྐྲ་དང་སྨ་རརིང་པོ་བཞག་ཅིང་ཁཱ་ལ་ཧྲིན་ཉི་ཁུ་
ཧྥུའུ་ཡི་རང་བྱེད་བོའུ་རིང་ཞིག་ཁུར་ཡོད། ཐྲ་ལི་སྦན་ནི་ངའི་མིག་མདུན་དུ་
ཡོད།
ཁོ་ཚོས་འཁོར་སྒམ་ནང་དབྱི་སི་ལམ་ཆོས་ཀྱི་དགོངས་པ་དང་འགལ་
བར་ངོས་འཛིན་པའི་དངོས་པོ་གང་རུང་ཕར་སློག་ཚུར་སློག་གིས་འཚོལ་
གྱིན་འདུག ང་ཚོ་ཚང་མས་ཚིག་གཅིག་ཀྱང་མ་ལྡབ།འོན་ཀྱང་ངས་ཨ་མའི་
ལག་ཁུག་བཟུང་བའི་ལག་པ་དེ་འདར་གྱིན་པ་མཐོང་། དེ་རུ་ཐ་ལི་སྦན་གྱི་
འཛེམ་བྱའི་དངོས་པོ་སྦས་ཡོད། མོས་གདོང་ཁེབས་དམ་ནས་དམ་དུ་བཏང་
སྟེ་རང་ཉིད་ཀྱི་གདོང་ལ་སྦྱར་ཞིང་མགོ་བོ་སྨད་དེ་པུས་མོར་བལྟས།
ཐྲ་ལི་སྦན་ཞིག་གིས་སྒེའུ་ཁུང་ཕྱི་མའི་ནང་ནས་མགོ་བསྲིངས་ཏེ་མིག་
གིས་ང་ལ་ཅེར་ནས་ངེད་མ་བུ་གཉིས་ལ་ན་རེ། “ལྕམ་སྲིང་རྣམས། ཁྱོད་
ཚོས་རང་ཉིད་ལ་ངོ་ཚ་རྒྱུ་ཤེས་དགོས། ཁྱོད་ཚོས་ཐོག་ལྭ་གྱོན་དགོས" ཟེར།
ལག་ཏུ་རང་བྱེད་བོའུ་རིང་བསྣམས་པའི་ཐྲ་ལི་སྦན་འདི་ངའི་མདུན་དུ་
ཡོད། ང་རང་ཅིའི་ཕྱིར་དུ་ངོ་ཚ་དགོས་སམ། ངས་འདྲི་འདོད་ཧ་ཅང་ཆེ། ང་ད་
དུང་བྱིས་པ་ཞིག་ཡིན། ལོ་ན༡༠ཅན་གྱི་བྱིས་པ་ཞིག་ཡིན། གབ་རྩེད་རྩེ་བར་
དགའ་ཞིང་ཚན་རིག་ཤེས་བྱ་སློབ་པའི་བུ་མོ་ཆུང་ཆུང་ཞིག་ཡིན། ང་རང་
ཁོང་ཁྲོ་རབ་ཏུ་ལངས། འོན་ཀྱང་ངས་ཁོ་ལ་གནས་ལུགས་ཅི་ཡང་མ་བརྗོད་
ན་བཟང་བ་རྟོགས། ང་རང་སྐྲག་སྣང་སྐྱེས་དགོས་བསམ། འོན་ཀྱང་དོན
དངོས་སུ་ང་རང་ཡིད་ཐང་ཆད།
ཐེངས་དེར། ང་ཚོ་ཤང་ལ་ནས་ཕྱིར་འབྱོར་རྗེས་སློབ་གྲྭའི་སྒོ་ཆེན་སྟེང་
ཨ་ཕ་ལ་བྲིས་པའི་འཕྲིན་ཞིག་སྦྱར་འདུག་པ་མཐོང་།
སྐུ་ཞབས། ཁྱོད་ཀྱིས་གཉེར་བའི་སློབ་ཆུང་འདིས་ནུབ་ཕྱོགས་ལྟ་གྲུབ་
དང་མུ་སྟེགས་པའི་བསམ་བློ་སྒྲོག་སྤེལ་བྱེད་ཀྱིན་འདུག ཁྱོད་ཀྱིས་བུ་མོ་
དག་སློབ་གྲྭར་འགྲིམ་དུ་བཅུག་པར་མ་ཟད་སློབ་ལྭ་ཡང་དབྱི་སི་ལམ་ཆོས་
ཀྱི་དགོངས་པ་དང་མི་མཐུན། ཁྱོད་ཀྱི་ངན་སྤྱོད་མཚམས་ཞོག་ཅིག དེ་མིན་
ཁྱོད་ཀྱིས་རང་ཉིད་ལ་དཀའ་ལས་གཏོད་སྲིད་པ་ཡིན་ཏེ།ཁྱོད་ཀྱི་བྱིས་པས་ངུ་
འབོད་བྱེད་བཞིན་ཁྱོད་ལ་ཤི་གཡོག་བསྒྲུབ་དགོས།
གཤམ་གྱི་མིང་འགོད་པ་ནི་དབྱི་སི་ལམ་ངེས་མེད་རྒོལ་རྡུང་རུ་
ཁག༼Fedayeen of Islam༽ ཡིན་ཏེ་ཁོ་ཚོ་ནི་སྨྱོ་ཧམ་ཚ་བོ་ཡོད།
ཐྲ་ལི་སྦན་གྱིས་ངའི་ཨ་ཕའི་ཚེ་སྲོག་ལ་འཇིགས་སྐུལ་མགོ་ཚུགས། ད་
ལྟ། ང་རང་སྐྲག་སྣང་སྐྱེས་བྱུང་།

༨ མི་སུ་ཡང་སྟབས་ལེགས་ནས་གཡོལ་ས་མེད།
ཉིན་གཉིས་པར། ཚགས་པར་སྟེང་དུ་ཨ་ཕས་ཐྲ་ལི་སྦན་ལ་བསྐུར་བའི་
འཕྲིན་ལན་ཞིག་བཀོད་འདུག
ཁོས་བྲིས་དོན། ངའི་བྱིས་པ་ཚོར་གནོད་མ་བསྐྱེལ།རྒྱུ་མཚན་ཁྱོད་ཚོས་
དད་མོས་བྱེད་སའི་དཀོན་མཆོག་ནི་ཁོ་ཚོས་ནམ་རྒྱུན་གསོལ་བ་འདེབས་
སའི་དཀོན་མཆོག་ཡིན། ཁྱོད་ཀྱིས་ངའི་ཚེ་སྲོག་འཕྲོག་ཀྱང་ཆོག འོན་ཀྱང་།
ངའི་སློབ་ཕྲུག་ཚོར་གནོད་འཚེ་མ་གཏོང་།
འཕྲིན་འདི་ཚགས་པར་སྟེང་དུ་བཀོད་འདུག ཨ་ཕས་དང་ཐོག་ཁོའི་
མིང་མ་གཏོགས་བྲིས་མེད་མོད། འོན་ཀྱང་། ད་ཐེངས་ཁོའི་མིང་ཧྲིལ་པོ་དང་
སློབ་གྲྭའི་སྡོད་གནས་ཀྱང་ཚགས་པར་སྟེང་དུ་གསལ་བོར་བཀོད་འདུག
ཉིན་དེའི་དགོང་མོ་ནས་བཟུང་། ངེད་ཚང་གི་ཁ་པར་རྒྱུན་མི་ཆད་པར་
གྲག་གིན་འདུག གྲོགས་པོ་ཚོས་ཁ་པར་བཏང་སྟེ་ཨ་ཕས་བློ་སྤོབས་ཆེན་
པོའི་ངང་འཛེམ་བག་མེད་པར་བཤད་པར་བཀའ་དྲིན་ཞུས་ཤིང་། གྲོགས་པོ་
ཞིག་གིས་བཤད་རྒྱུར། “ཁྱེད་ཀྱིས་འཁྱིལ་ཆུའི་ནང་དུ་རྡོ་ཞིག་ཕངས་པས།
ད་ལྟ་མི་མང་པོ་ཞིག་གིས་བློ་སྟོབས་བསྐྱེད་ཅིང་ཡར་ལངས་ནས་སྐད་ཆ་
བཤད་སྲིད་པ་རེད” ཟེར།
འོན་ཀྱང་། མི་མང་པོ་ཞིག་ཡར་ལངས་མ་ནུས།
ངའི་ཨ་ཕ་རྒྱུན་དུ་དོན་བྲེལ་ཆེ། ཁོ་མུའུ་ཞ་ཡེ་རར༼ mushaira༽
ཞུགས་པ་རེད། ཡང་གཅིག་བྱས་ན་གྱེར་འདོན་འདུ་ཚོགས་རེད། ཁོས་རྟག་
ཏུ་སློབ་གྲྭ་ནས་བྱ་བ་བསྒྲུབས་ཏེ་ཤིན་ཏུ་འཕྱི་བ་དང་། དེའི་ཁར་རུ་སྐོར་ཁྱིམ་
མཚེས་ཀྱི་རྩོད་རྙོག་ཐག་གཅོད་བྱེད་དགོས་པ་རེད། རེད་ཀྱང་། ཁོ་རང་དུས་
རྒྱུན་སྒོར་འབུད་དུས་ང་རང་ལོ་ན༣ཡིན་དུས་ཀྱི་ཚོར་བ་འབྱུང་སྟེ། སེམས་
ཁྲལ་ཆེན་པོས་སྐས་ཐོག་ནས་དོང་ནང་དུ་འབབ་པར་བལྟས་པ་དང་། ཁོ་
ཕྱིར་ཡོང་མི་ཐུབ་སྙམ་ནས་དངངས་སྐྲག་སྐྱེས་པ་ཡིན། མཚན་མོ་རེ་རེར།
ངས་ཁོ་རང་ཡུལ་དུ་ལོག་མི་ཐུབ་སྙམ་ནས་སེམས་ཁྲལ་བྱས་པ་ཡིན།
འཇིགས་སྐུལ་པའི་དཀྲོག་འཕྲིན་འབྱོར་རྗེས་ཨ་ཕས་ཐག་གཅོད་ཅིག་
བྱས་ཏེ། ཧུའུ་ཧྲར་མཐོ་འབྲིང་གི་སྐྱེས་པ་ཚོས་ཚི་ལེན་དང་རྐང་སྣམ་རིང་པོ་
མི་གོན་རྒྱུ་བྱས། འདི་ནི་ནུབ་ལུགས་ཅན་གྱི་ལྭ་བ་ཡིན་པས་ཧྥ་ཙི་ལུའུ་ལའི་
རྗེས་འདེད་པ་ཚོའི་མིག་ནང་དུ་མུ་སྟེགས་པའི་མཚོན་རྟགས་དང་འདྲ། དེའི་
ཕྱིར། བདེ་འཇགས་ལ་བསམ་བློ་བཏང་སྟེ་ཁོས་སྐྱེས་པ་ཚོར་སྲོལ་རྒྱུན་གྱི
ལྭ་རིང་དང་རྐང་སྣམ་རིང་པོ་བསྡེབས་པའི་ཧྲ་བར་ཁུ་སྨེ་ཙིར་བརྗེ་རུ་བཅུག
ངས་སྔར་བཞིན་རང་ཉིད་ཀྱི་དཀར་པོ་དང་སྔོན་པོ་བསྡེབས་པའི་ཧྭ་བར་ཁུ་
སྨེ་ཙི་གྱོན་པ་ཡིན། འོན་ཀྱང་། ཐྲ་ལི་སྦན་གྱིས་བཤད་ན། སྐྱེས་མ་ཚོས་ཧྭ་
བར་དཀར་པོ་གྱོན་ན་མི་འོས་ཟེར། སྔོན་ཆད་ཧ་ཅང་བློ་མོས་ཡོད་པའི་རང་
ཉིད་ཀྱི་སློབ་ལྭ་དེ་ད་ལྟ་གྱོན་ན་ཉེས་པ་བཟོ་བ་དང་གཅིག་འདྲ་རེད། གློ་བུར་
ངའི་མིག་གི་མཐོང་ཚད་ལ་ཐྲ་ལི་སྦན་ནི་ས་བོན་ཞིག་དང་འདྲ་བར་གང་དུ།
སར་འབུས་ཀྱིན་འདུག
རྗེས་སུ། ངའི་བསམ་པར། ངས་ཉེས་སྐྱོན་གང་ཡང་བཟོས་མེད་པས་
སྐྲག་དགོས་དོན་ཅི་ཡོད། ངས་འདོད་པ་ནི་སློབ་གྲྭར་འགྲོ་བ་ཙམ་ཡིན། འདི་
ནི་ཉེས་སྐྱོན་བཟོ་བ་མིན་པར་ངའི་དབང་ཆ་ཡིན། དེར་མ་ཟད། ང་ནི་ཆི་ཡ་
ཝུའུ་ཏི། ཡོ་ཟོའུ་ཧྥོའུ་དྲ་ཡེས་ཀྱི་བུ་མོ་ཡིན། ཁོ་ནི་ཐྲ་ལི་སྦན་དང་ཁ་རྩོད་
བྱེད་ནུས་པའི་སྐྱེས་པ་ཞིག་ཡིན། ངའི་སྙིང་ནི་དྲག་ཏུ་ལྡིང་ཡང་རུང་མགོ་བོ་
མཐོན་པོར་བསྒྲེངས་དགོས།
༢༠༠༧ ལོའི་ཟླ ༡༠ བའི་སྟོན་ཁར། མིང་ཞིག་གིས་རེ་བ་བསྐྱལ་
ཡོང་། ངས་མིང་འདི་ཐོས་ཏེ་ལོ་མང་འགོར་ཟིན། སྔོན་ཕ་ཁི་སི་ཐན་གྱི་སྲིད་
བློན་སྐྱེས་མ་ཐོག་མ་སྟེ་པཱོ། པོའུ་ལོ་ཕྱིར་ཐོན་ཏེ་ལོ་དེའི་འོས་འདེམས་ཆེན་
མོའི་ནང་ཞུགས་པ་རེད། ང་རང་ལོ་གཉིས་ཡིན་སྐབས་ནས་བཟུང་མོས་
དབྱིན་ཇི་ནས་ཡུལ་གྱར་བྱེད་བཞིན་ཡོད། སྐྱེས་མ་ཞིག་ཡིན་པའི་ཆ་ནས་
སམ་ཡང་ན་ང་ལྟ་བུའི་བུ་མོ་ཞིག་ལ་མཚོན་ནས་བཤད་ན་རང་གི་མིག་
དཔེ་བལྟ་ས་ཡིན། མོ་ནི་འཛེམ་བག་མེད་པར་འཇིགས་སྐུལ་མི་སྣར་རྒོལ་
གཏམ་གཏོང་བའི་ཆབ་སྲིད་པ་ཉག་ཅིག་ཡིན། བརྙན་འཕྲིན་ལས་མོ་རང་
ཕྱིར་ཕེབས་པའི་བརྙན་སྟོན་སྐབས། ངེད་ཁྱིམ་མི་ཚང་མས་བརྙན་འཕྲིན་
གྱི་མཐའ་བསྐོར་ཏེ་ཡོད། མོ་རང་མེས་རྒྱལ་དང་ཁ་བྲལ་ནས་ལོ་ངོ་དགུ་ལ་
ཉེ་བའི་རྗེས་སུ། ཡང་བསྐྱར་ཕ་ཁི་སི་ཐན་ལ་བསླེབས་ཐུབ་སོང་བས་མིག་ཆུ་
ཤོར་བ་ང་ཚོས་གསལ་བོར་མཐོང་། ཨ་མ་ཡིད་འགུལ་ཐེབས་ཤིང་མོའི་བདེ་
འཇགས་ལ་སེམས་ཁྲལ་བྱས། མོས་བརྙན་འཕྲིན་ལ་ཁ་གཏད་དེ་བཤད་རྒྱུར།
“ཁྱོད་འཆི་རུ་ཕྱིར་ལོག་པ་ཡིན་ནམ་" ཟེར། མི་ཚང་མས་མོ་ཕྱིར་ལོགས
པ་ནི་ཉེན་ཁ་ཆེ་བའི་དོན་དག་ཅིག་ཡིན་པ་གསལ་བོར་ཤེས་ཡོད། འོན་ཀྱང་
ང་ཚོ་ཚང་མས་མོ་ལ་བགེགས་དང་བར་ཆད་མེད་པའི་རེ་བ་བཅངས་ཡོད།
མ་འགྱངས་བར་ཏག་ཏག་ཟླ་གཉིས་ནང་། ཁོ་མོ་སྐུ་གཤེགས་སོང་།
ཡོད་ཚད་ངའི་མིག་མདུན་དུ་བྱུང་སོང་། སྐབས་དེར།ངས་ཡང་བསྐྱར་མོ་རང་
བརྙན་འཕྲིན་ལས་མཐོང་བྱུང་།
ང་ཚོས་མི་དམངས་ཀྱི་སྟོབས་ཤུགས་ལེགས་སྤྱོད་བྱས་ཏེ་ལོག་སྤྱོད་
རིང་ལུགས་བླ་ན་བཀུར་བའི་དྲག་ཆས་པའི་སྟོབས་ཤུགས་གཏོར་བཤིག་
གཏོང་དགོས" ཞེས་མོས་བསྒྲགས་གཏམ་སྤེལ། དེའི་འཕྲོར། མོ་རང་མདའ་
འགོག་རླངས་འཁོར་ལས་ཡར་ལངས་ཏེ་རྒྱབ་སྐྱོར་བྱེད་མཁན་ཚོར་ལག་
བརྡ་གཏོང་བཞིན་ཡོད།
བོའུ་སྐད་ཅིག་གྲགས་པ་དང་མཐུད་དེ་འགད་གཏོར་གྱི་སྒྲ་ཞིག་ཀྱང་
གྲགས་སོང་། ངས་དབུགས་ཀྱང་མ་བླངས་པར་མོའི་ལུས་པོ་རླངས་འཁོར་
ནང་དུ་ནུབ་པར་བལྟས། ཨ་ཕ་དང་ཨ་མ། ཨ་ཕྱི་བཅས་ཀྱི་གདོང་ཡོངས་
མཆི་མས་བརླན་འདུག པཱི། པོའུ་ཐོ་ནི་འཇིགས་སྐུལ་པས་འཇབ་རྒོལ་བྱས་
པའི་སྐྱེས་མ་ཐོག་མ་ཡིན། ང་ཚོ་ཚང་མས་མོ་ལ་སེམས་ཁྲལ་བྱེད་ཀྱིན་ཡོད་
རུང་། ཁོ་ཚོས་སྐྱེས་མ་ཞིག་གསོད་སྲིད་པ་ང་ཚོའི་དྲན་པའི་གཏིང་ལའང་
འཁོར་མ་མྱོང་། དེ་བས་མི་ཚང་མ་ཧ་ལས་སོང་།
ངས་རང་ཉིད་ཀྱི་ཁྱད་མཚར་བའི་བབ་བརླིང་གི་རྣམ་པ་རྟོགས་སོང་།
ངའི་ཡིད་ཀྱི་འཆར་སྒོ་ཐོག་མ་ནི། གལ་ཏེ་པཱེ། པོའུ་ཐོ་ཡང་གསོད་ནུས་ན། མི་
ཡི་སུ་ཡང་སྟབས་ལེགས་ནས་གཡོལ་ས་མེད་འདུག
ཕ་ཁི་སི་ཐན་དུ་བདེ་འཇགས་ཡིན་པའི་མི་ཞིག་མེད། རང་ཉིད་ཀྱི་ཕ་
ཡུལ་ཡིན་ཡང་སྐྱེས་མ་ནི་སྲང་ལམ་དུ་སོང་མི་ཆོག་པ་དང་། དོན་མེད་ལྕག་
གིས་བྲབས་ནས་བསད་པའི་སྐྱེས་པ། ཡང་ན་གད་སྙིགས་ཀྱི་ཁྲོད་ནས་འཚོ་
བ་རོལ་ཐབས་བྱེད་པའི་བྱིས་པ། ཐ་ན་ང་ལྟ་བུའི་སློབ་གྲྭར་འགྲོ་འདོད་པའི་
བྱིས་པ་སོགས་བདེ་འཇགས་ཡིན་པའི་མི་གཅིག་ཀྱང་མེད།
ངས་བརྙན་འཕྲིན་ལ་ལྟ་དུས། སེམས་སུ་སྐད་གདངས་གཉོམ་པོ་ཞིག་
གིས་རང་ལ་བཤད་རྒྱུར། “ཁྱོད་ཀྱིས་ཅིའི་ཕྱིར་སྐྱེས་མའི་ཁེ་དབང་གི་ཕྱིར་
དུ་འཐབ་རྩོད་མི་བྱེད་པ་ཡིན་ནམ། ཅིའི་ཕྱིར་ཕ་ཁི་སི་ཐན་གྱི་ཕྱིར་དུ་འཐབ་
རྩོད་མི་བྱེད་པ་ཡིན་ནམ། ”
དེ་སྔོན། ངས་སྐྱེས་མའི་སློབ་གསོའི་གནད་དོན་ཐད་ནས་ཧྲོའུ་ཀོང་
དང་ཁེ་པོར་བརྙན་འཕྲིན་བརྒྱུད་ལམ་གྱི་བཅར་འདྲི་དང་ལེན་བྱས་པ་ཡིན།
འཚུབ་ཆ་ཅུང་ཙམ་ལངས་ཀྱང་བདེ་བླག་གི་ངང་ནས་བཅར་འདྲི་དང་ལེན་
བྱས་ཚར་བར་མ་ཟད། བརྙན་མིག་ལ་བལྟས་ཏེ་སྐད་ཆ་བཤད་རྒྱུར་དགའ་བ་
འཕེལ།
མི་ཚང་མས་ངུ་འབོད་བྱེད་སྐབས་སུ། ངས་གསང་བ་སེམས་གཏིང་དུ་
སྦས་ཏེ་རང་ཉིད་ལ་འདི་ལྟར་བཤད་པ་ཡིན། “ང་རང་རྒྱལ་ཁབ་ཀྱི་ཞི་བདེ་
དང་དམངས་གཙོ་བརྩོན་ལེན་བྱེད་པའི་བཞུད་ལམ་དུ་ནམ་ཡང་བགྲོད་རྒྱུ་
ཡིན། ་
སྐབས་དེར། ང་ལོ་བཅུར་བུད་ཙམ་ཡིན། འོན་ཀྱང་རང་ཉིད་ཀྱིས་
ཐབས་ལམ་ཞིག་རྙེད་སྲིད་པ་གསལ་པོར་རྟོགས་ཡོད།

༩ མཁའ་ནས་ལྷུང་བའི་མངར་ཆ།
༢༠༠༧ ལོའི་སྟོན་ཁའི་ཉིན་ཞིག་ལ། ང་ཚོ་སློབ་ཁང་དུ་བསྡད་དེ་སློབ་
ཁྲིད་ལ་ཉན་བཞིན་ཡོད། གློ་བུར་དུ། ཕྱི་རོལ་ནས་སྐྱི་གཡའ་བའི་ལྡིར་སྒྲ་ཞིག་
གྲགས་བྱུང་། སློབ་གྲོགས་དང་དགེ་རྒན་ཚང་མ་རྩལ་སྦྱང་ར་བར་བརྒྱུགས་
ཤིང་མགོ་བོ་བཀྱགས་ཏེ་མཁའ་ལ་ལྟ་བཞིན་ཡོད། དམག་སྤྱོད་གནམ་གྲུ་ཆེ་
གྲས་སྐོར་ཞིག་གིས་བར་སྣང་ནས་བསྐོར་བ་རྒྱག་བཞིན་ཡོད་ཅིང་སྤྲིན་ནག་
བཞིན་ང་ཚོའི་མགོ་ཐོག་ཏུ་ཁེབས་ཡོད། དེ་དག་གིས་རླུང་འཚུབ་དྲག་པོ་
བསྐྱིལ་ཞིང་སྐད་ཅིག་མ་དེར་བྱེ་རྡུལ་འཁོར་སོང་། ང་ཚོས་རྣ་ཁ་བཅད་ནས་
ཕན་ཚུན་ལ་སྐད་མཐོན་པོས་བོས་པ་ཡིན། ཡིན་ཡང་ང་ཚོའི་སྐད་སྒྲ་དེ་འུར་
སྒྲ་ཆེན་པོའི་ཁྲོད་དུ་བཏུམས་བྱུང་།
"ཏུང་། ཏུང་། ཏུང་། ྋ དངོས་པོ་ཞིག་ང་ཚོའི་གམ་དུ་ལྷུང་། ང་ཚོ་
སྐྲག་ནས་སྐད་ཅོར་བརྒྱབ་པ་ཡིན། དེ་འཕྲལ་སྐད་ཅོར་དེ་དགའ་འབོད་དུ་
གྱུར་སོང་། མངར་ཆ་རེད། དམག་མི་དེ་ཚོས་ང་ཚོར་མངར་ཆ་བསྩོལ་བཞིན་
གདའ། ང་ཚོ་ཕྱོགས་ཕྱོགས་སུ་སོང་ནས་མངར་ཆ་བཏུས་ཤིང་དགའ་སྟེ་
དབུགས་ཀྱང་ལེན་དཀའ་བར་གྱུར།
ང་ཚོ་དངོས་གནས་དགའ་བྱུང་། སྐར་མ་གཅིག་འགོར་རྗེས་ད་གཟོད་
དོན་དག་ཅི་བྱུང་བ་ཤེས་སོང་། མ་གཞི་དམག་དཔུང་དེ་ནི་ང་ཚོ་སྐྱོབ་ཏུ་
འོངས་བ་རེད། ཁོ་ཚོས་ཟི་ཝ་ཐི་དེ་ཧྥ་ཙི་ལུའུ་ལའི་བདུད་ཀྱི་སྡེར་མོའི་འོག
ནས་བཅིངས་བཀྲོལ་བཏང་བ་རེད། ང་ཚོས་དགའ་འབོད་བྱེད་བཞིན་ཐལ་
མོ་བརྡབས། མངར་ཆ་མཁའ་ནས་ལྷུང་བ་དང་ཞི་བདེ་ཡང་མི་འགྱངས་བར་
ཟི་ཝ་ཐིའི་མགོ་ཐོག་ཏུ་བསླེབ་རྒྱུ་རེད།
ཅང་མ་འགོར་བར། ང་ཚོའི་འགྲམ་གྱི་ག་ས་གང་དུ་དམག་མིས་བཀང་
འདུག ཐ་ན་གྱེན་འཕུར་གནམ་གྲུ་ཡང་མེན་ཀི་ལ་ཡི་ཀོར་ཧྥུ་སྤོ་ལོ་ཐང་དུ་
བསྡད་བྱུང་། ཟི་ཝ་ཐི་ནས་དམག་མི་འདི་དག་མཐོང་བ་ནི་ཧ་ཅང་ཡ་མཚར་
བའི་དོན་དག་ཅིག་རེད། འདས་པའི་དུས་ཚོད་འདི་དག་གི་ནང་དུ། ང་ཚོས་
མི་ཞིག་ཡར་ལངས་བྱུང་སྟེ་མགོ་དཀྲིས་ནག་པོ་བརྒྱབ་ཅིང་ལག་ཏུ་ཁཱ་ལ་
ཧྲིན་ཉི་ཁུ་ཧྥུའུ་རང་བྱེད་མེ་མདའ་ཐོག་པའི་ཧྥ་ཙི་ལུའུ་ལ་དང་ཁོའི་ལག་
གཡོག་པར་གདོང་གཏད་ཐུབ་པའི་གསོལ་སྨོན་ཞུ་བཞིན་ཡོད། འོན་ཀྱང་།
ད་ལྟ་ང་ཚོའི་གྲོང་བརྡལ་དུ་ཡོད་པ་ནི་དམག་ལྭ་ལྗང་ཁུ་གྱོན་ཞིང་ལག་ཏུ་ཁཱ་
ལ་ཧྲིན་ཉི་ཁུ་ཧྥུའུ་རང་བྱེད་མེ་མདའ་བཟུང་བའི་དམག་མི་དག་རེད།
ཞག་མ་གཅིག་འགོར་རྗེས་ཧྥ་ཙི་ལུའུ་ལའི་མི་ནི་ས་ཐོག་ནས་ཁ་བ་
ཞུ་བ་ནང་བཞིན་མཐོང་རྒྱུ་མེད་པར་གྱུར། ང་ཚོས་ཁོ་ཚོ་མཐོང་མི་ཐུབ་རུང་
རྒྱང་དུ་གྱེས་མེད་པར་སྤྱི་ལེ་འགའི་ཕྱི་རུ་ཡོད་པ་གསལ་བོར་ཤེས་ཡོད། ཡིན་
ཡང་། མེན་ཀི་ལ་ནི་སྔར་བཞིན་དུ་མཁའ་རླུང་ཁྲོད་དུ་ཉེན་ཁ་ཆེ་ཞིང་སྐྱི་
གཡའ་བའི་གྲོང་བརྡལ་ཆུང་བ་དེ་ཡིན། ནམ་རྒྱུན་སློབ་གྲྭ་གྲོལ་རྗེས། ང་དང་
ནུ་བོ་ཚོ་མྱུར་མོར་ཡུལ་དུ་ལོག་སྟེ་སྒོ་ལ་ཟྭ་བརྒྱབ་པ་ཡིན། ང་ཚོ་སྲང་ལམ་
ཆུང་ཆུང་དག་ལས་སྤོ་ལོ་མི་རྩེ་བར་མ་ཟད། སྲང་ལམ་ནས་གབ་རྩེད་ཀྱང་མི་
བྱེད། ད་ནི་མཁའ་ནས་ལྷུང་སྲིད་པའི་མངར་ཆ་ཡང་མེད་པ་ཡིན།
ཉིན་ཞིག་གི་དགོང་མོར། ང་ཚོས་དབྱི་སི་ལམ་གྱི་ཆོས་ཁང་ཐོག་གི་
སྒྲ་དུང་ཆེན་པོ་ལས་བརྡ་སྦྱོར་ཞིག་བཏང་ཡོང་བ་ཐོས་ཤིང་། དམག་ཕྱོགས་
ནས་མཚན་འགོག་ལག་བསྟར་བྱ་རྒྱུ་ཡིན་ཟེར། ང་ཚོས་མཚན་འགོག་ཅེས་
པ་དེའི་དོན་ཅི་ཞིག་ཡིན་པ་མ་རྟོགས་པས། ངས་སུའུ་ཧྥན་ནཱ་ཚང་གི་གྱང་
བསྟུད་མར་ཐེངས་འགར་བརྡུངས་བ་ཡིན། དེ་ལྟར་བྱས་ན་མི་ཞིག་ཡོང་སྟེ་
གྱང་སྲུབས་བརྒྱུད་ནས་ང་ལ་གསལ་བཤད་བྱེད་ངེས། ཅང་མ་འགོར་བར་
སུའུ་ཧྥན་ནཱ་དང་མོའི་ཨ་མ། ནུ་བོ་སོགས་ངེད་ཚང་དུ་ཡོང་ནས་ང་ཚོར་
བཤད་རྒྱུར། མཚན་འགོག་ནི་ཉིན་དཀར་གཏན་འཁེལ་གྱི་དུས་ཚོད་ནང་
སྒོར་འབུད་མི་ཆོག་པ་དང་། མཚན་མོར་ཁྱིམ་མི་ཚང་མ་ཁྱིམ་དུ་འདུག་
དགོས་ཟེར། ང་དང་ངའི་ནུ་བོ་རྣམས་སྐྲག་ནས་རང་ཁྱིམ་གྱི་སྒོར་ཡང་འབུད་
མི་ཐུབ་པར་ཁྱིམ་ནས་བསྡད་དེ་སྒེའུ་ཡོལ་གསེབ་ནས་སྟོང་སང་ངེར་གནས་
པའི་སྲང་ལམ་དུ་བལྟས་པ་ཡིན།
ཉིན་དེའི་དགོང་མོར། འོད་ཆེན་ཞིག་བར་སྣང་དུ་བརྒྱབ་ཅིང་པར་
ཆས་ཀྱི་འཁྱུག་འོད་དང་འདྲ་བར་སྐད་ཅིག་དེ་ཉིད་དུ་ངའི་ཁང་པར་འོད་ཀྱིས་
བཀང་། དེར་མཐུད་ནས་གནམ་ས་འགུལ་བའི་ལྡིར་སྒྲ་ཆེན་པོ་ཞིག་གྲག་པ་
དང་མཉམ་དུ། ང་རང་མལ་ཁྲི་ལས་ལྡིང་སྟེ་ཕ་མ་གཉིས་ཡོད་སར་བརྒྱུགས་
ཏེ་སོང་། ཧུའུ་ཧྭར་དང་ཨ་ཐཱར་གཉིས་ཀྱང་བརྒྱུགས་ཏེ་ཐོན། ངེད་ཁྱིམ་མི་
ཚང་མ་འདར་བཞིན་དུ་ཕན་ཚུན་ལ་བསྡམས་ནས་བསྡད། དཀར་ཡོལ་ལ་
ཁྲོག་སྒྲ་གྲགས་ཤིང་།ཁྱིམ་ཆས་གཡོ་འགུལ་བྱུང་ལ། སྒེའུ་ཁུང་ལ་ཡང་འདར་
འགུལ་གྱི་སྒྲ་གྲག་བཞིན་འདུག དེའི་རྗེས་ཀྱི་སྐར་མ་འགའི་ནང་དུ་དམག་
དཔུང་གིས་ཕྱི་རོལ་ནས་འཛིང་རེས་བྱས་བྱུང་། བོའུ་དང་འགད་གཏོར་གྱི་སྒྲ་
རེ་གྲག་ན་ང་ཚོས་ཕན་ཚུན་ལ་ཤུགས་ཀྱིས་བསྡམས་ཤིང་། ཐམ་མེ་ཐོམ་མེའི་
ངང་གཉིད་རག་བར་བསྡད་པ་ཡིན།
ཉིན་གཉིས་པར་སད་དུས། ང་ཚོ་ནི་རྨི་ལམ་རིང་མོ་ཞིག་ལས་ཐོན་པ་
དང་འདྲ་ཞིང་།འགད་གཏོར་གྱི་སྒྲ་རྩ་བ་ནས་ཡལ་དུས་མཁའ་དབུགས་ཁྲོད་
ཁྱད་མཚར་བའི་ལྷིང་འཇགས་རིགས་ཤིག་གིས་བཀང་འདུག ང་ཚོས་སྤོབས
པ་བསྐྱེད་དེ་རེ་ལྟོས་བྱས་པ་ཡིན། གཅིག་བྱས་ན་དམག་དཔུང་གིས་ཐྲ་ལི་
སྦན་ཕམ་པར་བཏང་ཡོད་ཀྱང་སྲིད། ང་ཚོས་སྒོ་སྲུབས་ནས་བལྟས་པ་དང་རུ་
སྐོར་ཁྱིམ་མཚེས་ཀྱི་མི་རེ་འགས་མཉམ་གཅིག་ཏུ་སྐད་དམའ་མོས་ཁ་བརྡ་
བཤད་ཀྱིན་པ་མཐོང་ཨ་ཕ་སྒོར་བུད་དེ་གནས་ཚུལ་ལ་རྒྱུས་ལེན་དུ་སོང་།
ཁོའི་དཔྲལ་བར་དགུ་མདུད་ཅིག་བརྒྱབ་ནས་ཕྱིར་ལོང་བྱུང་། སྲང་ལམ་གྱི་
གཏམ་ཡན་ནི། ཐྲ་ལི་སྦན་གྱིས་མི་འགྱངས་བར་ཟི་ཝ་ཐི་ཚོད་འཛིན་བྱེད་
རྒྱུ་ཡིན་པ་དང་། དམག་དཔུང་གི་འགུལ་སྐྱོད་ཀྱིས་གོ་ཆོད་མི་འདུག་ཅེས་པ་
དེའོ། ང་ཚོ་ཡང་བསྐྱར་སྡུག་གི་རྒྱ་མཚོར་ལྷུང་།
དམག་དཔུང་གིས་དམག་མི་ཁྲི་གཅིག་ལྷག་མངགས་ནས་འཐབ་
འཛིང་དུ་ཞུགས་ཤིང་། འཐབ་འཁྲུག་གི་མེ་ལྕེ་རྒྱུན་མ་ཆད་པར་ལོ་ཕྱེད་ཙམ་
ལ་འཕྲོ་བསྐྱངས་ནས་བསྡད། མཚན་མོར་དམག་འཁྲུག་རྒྱག་ཐེངས་རེར།
ང་རྒྱུན་པར་ཕ་མ་གཉིས་ཡོད་སར་རྒྱུགས་ཤིང་ནུ་བོ་རྣམས་ཀྱང་རྗེས་དེད
དེ་ཐོན་ཡོང་། ད་ལྟ། མལ་ཁྲི་འདིའི་སྟེང་ང་ཚོ་ཚང་མ་མི་ཤོང་བས་ངས་ཁྱིམ་
དུ་ས་གདན་ཞིག་བཏང་ནས་མི་གཉིད་ག་མེད་བྱུང་། ༼སྤྱིར་དམག་འཁྲུག་
གི་དུས་སྐབས་ཡིན་ཡང་ལྟས་ངན་གན་གཉིས་ཀྱིས་ངའི་འདུག་ས་འཕྲོག་
པས་ང་རང་སྐྱིད་པོ་རང་མ་བྱུང་། ༽ཁྱེད་རང་གིས་འདང་མི་ཕོག་ཀྱང་སྲིད།
ཡིན་ཡང་ང་ཚོ་དངོས་གནས་རིམ་གྱིས་འགད་གཏོར་དང་སྒྱོགས་མདེལ་
ལ་གོམས་འདུག སྐབས་ལན་རེར། ཨ་ཐཱར་སྒྱོགས་མདེལ་གྱི་སྒྲའི་ཁྲོད་
ནས་ནམ་ལངས་རག་བར་གཉིད་ཐུབ་པ་དང་། ང་དང་ཧུའ་ཧྭར་གཉིས་ཀྱིས
གཡུལ་ས་ང་ཚོ་དང་རྒྱང་ཐག་རིང་མིན་དབྱེ་ཞིབ་བྱེད་པའི་རིག་པ་ཞིག་
ཀྱང་ཤེས་སོང་བར་མ་ཟད། ང་ཚོས་གལ་ཏེ་དམག་འཁྲུག་ཉེ་འགྲམ་དུ་བྱུང་
བ་ཡིན་ན་གློག་ཆད་སྲིད་པ་དང་། དམག་འཁྲུག་རྒྱང་རིང་ཞིག་ནས་བྱུང་བ་
ཡིན་ན་གློག་ནམ་ཡང་ཆད་མི་སྲིད་པའི་བསྡོམས་ཚིག་བཞག
འཐབ་འཁྲུག་བྱེད་སྟངས་རིགས་གསུམ་ཡོད་ཅིང་ང་ཚོས་དེ་དག་དབྱེ་
འབྱེད་བྱེད་ཤེས་སོང་། འགད་རྫས་ནི་ཐྲ་ལི་སྦན་གྱི་ཆེད་སྤྱོད་ལག་ཆ་ཡིན་ལ།
ལན་རེར་རྒྱང་བསྒྱུར་འགད་རྫས་ཡིན་པ་དང་། ལན་རེར་རང་འཇོམས་ཅན་
གྱི་མིའི་ཁུར་འགད་རྫས་ཡིན། དམག་ཕྱོགས་ཀྱིས་གྱེན་འཕུར་གནམ་གྲུས་
འགད་རྫས་དབྱུག་སྲིད་པ་དང་། རི་རྩེའི་སྒྱོགས་ཆེན་གྱིས་ཕར་རྒོལ་བྱེད་པ་
རེད། རིགས་གསུམ་པ་ནི་མེ་མདའི་དམག་འཁྲུག་ཡིན་ལ་འདི་ནི་ཕྱོགས་
གཉིས་ཀས་བཀོལ་སྤྱོད་བྱེད་པ་རེད།
མཚན་མོར་ང་རང་རྒྱུན་པར་སྐྲག་སྣང་སྐྱེས་ཤིང་སྒྱོགས་མདེལ་གྱི་མེ་ལྕེ་
མཆེད་པའི་སྐབས་སུ་ང་རང་ལྷག་པར་སྐྲག སྐབས་དེར་ཕ་མ་གཉིས་ཀྱི་ཁང་
བའི་མཐིལ་ཤིང་སྟེང་ནི་ངའི་ཉལ་ས་ཡིན། ངས༼ཁུ་རན་གསུང་རབ༽ ཁྲོད་ཀྱི་
ཁྱད་པར་ཅན་གྱི་གསུང་རབ་ཚན་པ་ཞིག་སྟེ༼ ཨ་ཡེ་ཁྲེ། ཁུའར་སུ༽༼Ayatal-
Kaursi༽ བཀླགས་ཤེས་སོང་། ཚར་གསུམ་བཀླགས་ན་ཁྱོད་ཀྱི་ཁྱིམ་ལ་གདོན་
འདྲེ་དང་བཙན་འཛུལ་གྱི་གནོད་པ་མེད་པར་འགྱུར། ཚར་ལྔ་བཀླགས་ན་
ཁྱོད་ཀྱི་མཐའ་སྐོར་ལ་མགོན་སྐྱབས་ཐོབ་ངེས། ཚར་བདུན་བཀླགས་ན་
ཁྱོད་རང་སྡོད་སའི་གྲོང་བརྡལ་ལ་འཚེ་མེད་བདེ་སྐྱིད་ཐོབ་ཐུབ། ངས་ཚར་
བདུན་དང་ཚར་བརྒྱད། ཚར་དགུ གྲངས་མེད་པ་ཞིག་བཀླགས་ཏེ་བགྲང་
གིས་མི་ལང་།དེའི་འཕྲོར་ངས་དཀོན་མཆོག་དང་ཁ་བརྡ་བྱས་པ་ཡིན། ང་ཚོ་
ལ་མགོན་སྐྱབས་དང་སྲུང་སྐྱོབ་གནང་རོགས། ངས་བཤད། ངའི་ཨ་ཕ་དང་
ངའི་ཁྱིམ་ལ་མགོན་སྐྱབས་གནང་རོགས། དེའི་འཕྲོར་ངས་སྐད་ཆ་བརྗེས་
ཏེ་བཤད། མིན། ང་ཚོའི་སྲང་ལམ་འདིར་མགོན་སྐྱབས་གནང་རོགས། མིན་
མིན། ང་ཚོའི་སྡོད་ཁུལ་འདིར་མགོན་སྐྱབས་གནང་རོགས། ཟི་ཝ་ཐི་ཧྲིལ་
བོར་མགོན་སྐྱབས་གནང་རོགས། ངས་དེར་མཐུད་དེ་རང་ཉིད་ལ་བསྒྱུར་
བཅོས་བཏང་། མིན་མིན་མིན། ཕ་ཁི་སི་ཐན་ཧྲིལ་བོར་མགོན་སྐྱབས་གནང་
རོགས། མིན། ཕ་ཁི་སི་ཐན་ཙམ་མིན་པར་འཛམ་གླིང་ཧྲིལ་པོར་མགོན་
སྐྱབས་གནང་རོགས།
ངས་རྣ་ཁ་བཅད་ནས་གསོལ་བ་བཏབ་པ་དཀོན་མཆོག་གིས་གསན་
ཐུབ་པའི་འཕྲུལ་བསམ་བྱས་པ་ཡིན། ངས་གསོལ་བ་བཏབ་པར་ནུས་པ་ཐོན་
ཡོད་མེད་མི་ཤེས། གང་ལྟར་ཀྱང་ནམ་རྒྱུན་ང་ཚོས་བདེ་བླག་ངང་ནས་ཉི་མ་
གསར་བ་ཞིག་བསུ་ཐུབ་པ་རེད། ངས་གསོལ་བ་བཏབ་པའི་མི་ཡོད་ཚད་ཀྱི་
ལས་དབང་ཇི་འདྲ་ཞིག་ཡིན་པ་ངས་ཀྱང་མི་ཤེས་མོད། འོན་ཀྱང་ངས་མི་རེ་
རེར་འཚེ་མེད་བདེ་བར་གནས་པའི་རེ་བ་བཅངས་ཡོད། ལྷག་པར་དུ་ཞི་བདེ་
ཟི་ཝ་ཐིའི་མགོ་ཐོག་ཏུ་བསླེབ་པའི་རེ་བ་བཅངས་ཡོད།
ཉིན་ཞིག་ལ། ངས་གསོལ་བ་བཏབ་པར་འབྲས་བུ་ཡོད་སོང་། དམག་
ཕྱོགས་ཀྱིས་རྒྱལ་ཁ་བླངས་ཏེ་ཐྲ་ལི་སྦན་སྤྱུགས་མ་ཐུབ་རུང་མ་མཐར་ཡང་
ཁོ་ཚོ་བཙན་གྱིས་སྦས་སུ་བཅུག་སོང་

༡༠ ༢༠༠༨ལོར་འཇིགས་སྐུལ་རིང་ལུགས་པས་ང་ལ་
བྱིན་པའི་ཚོར་འདུ།
སྒྱོགས་མདེལ་གང་སར་བཀད་ཅིང་དམར་གསོད་རྒྱུན་མི་ཆད་
རུང༌། ཕྱོགས་ངེས་ཅན་ཞིག་ནས་བལྟས་ན་འཚོ་བ་ནི་ཉིན་རེ་བཞིན་བསྐྱལ་
དགོས་བྱུང་། དམག་འཁྲུག་གི་མེ་ལྕེའི་ཁྲོད་ཀྱི་གྲོང་ཁྱེར་འདིར་གནས་པའི་ང་ལ
མཚོན་ན་སློབ་གྲྭ་ནི་ང་ཚོའི་དག་པའི་ཞིང་བཀོད་ལྟ་བུ་ཞིག་ཡིན། ཡིན་ཡང་།
གཅིག་རྗེས་གཉིས་མཐུད་ཀྱི་འགད་གཏོར་དང་མཚན་འགོག༼ཉིན་གཅིག་
གི་ག་དུས་ཡིན་ཡང་ལག་བསྟར་བྱེད་སྲིད༽ གིས་སློབ་གྲྭར་འགྲོ་བ་ནི་དཔེ་
མི་སྲིད་པའི་དོན་དག་ཅིག་ཏུ་བསྒྱུར། སྐབས་རེར། གྱེན་འཕུར་གནམ་གྲུས་
མགོ་ཐོག་ནས་ལྡིང་སྐོར་བརྒྱབ་ནས་ལྡིར་སྒྲ་ཆེན་པོ་གྲགས་པ་ན་ང་ཚོས་
ཅི་ཡང་མི་ཐོས་པར་འགྱུར་ངེས། ཉིན་དེ་དག་གི་ནང་དུ་ང་ཚོ་ཡུལ་དུ་བསྐྱལ་
བ་རེད། འོན་ཀྱང་། སློབ་གྲྭའི་སྒོ་ཆེན་ཕྱེ་དུས་ང་རང་དེ་རུ་ཡོད་ངེས། ང་དང་
ངའི་སློབ་གྲོགས་ཚོས་སློབ་རའི་དུས་ཚོད་མཉམ་དུ་བསྐྱལ་བ་དང་དགེ་རྒན་
གྱི་སློབ་ཁྲིད་ལ་ཉན་པར་རེ་སྒུག་བྱས་པ་ཡིན།
ད་ལྟ། ང་དང་ངའི་སློབ་གྲོགས་ཚོ་སློབ་འབྲིང་སྡེ་ཁག་ཏུ་འཕར་ཡོད་པ་
དང་།ང་ཚོའི་བར་གྱི་མཛའ་མཐུན་འགྲན་རྩོད་ཀྱང་སྔར་ལས་ཇེ་དྲག་ཏུ་གྱུར།
ང་ཚོས་བརྩོན་ལེན་བྱེད་པ་ནི་རྒྱུགས་འབྲས་བཟང་པོ་ལེན་པ་ཙམ་མིན་པར་
བདམས་རྩེ་ཡི་རྒྱུགས་འབྲས་བཟང་པོ་བརྩོན་ལེན་བྱེད་པ་དེ་ཡིན།
འདི་ནི་ང་ཚོར་ཨང་དང་པོ་ཐོབ་འདོད་པ་ཁོ་ན་ཙམ་མ་ཡིན། རྒྱུ་
རྐྱེན་གཞན་ཞིག་ནི་ནམ་རྒྱུན་ང་ཚོའི་དགེ་རྒན་ཏེ་དཔེ་བཞག་ནས་བཤད་
ན་སློབ་ཆུང་ནང་གི་སྲས་མོ་ཝུའུ་ཧྥ་ཡི “ཧ་ཅང་ངར།" "བསྒྲུབས་པ་
ལེགས” ཞེས་པའི་གཏམ་འདི་དག་ཐོས་ཚེ་ང་ཚོའི་སེམས་དགའ་སྤྲོས་ནོན་
པར་འགྱུར། དགེ་རྒན་གྱིས་ཁྱོད་ལ་བསྔགས་བརྗོད་བྱེད་སྐབས་སུ་ཁྱོད་ཀྱིས་
རང་ཉིད་ལ་རིན་ཐང་ལྡན་པར་འདོད་ངེས། བུ་མོ་ཞིག་གིས་ཟ་མ་གཡོ་སྐོལ་
དང་བྱི་དོར་བྱེད་པ་ལས་ཅི་ཡང་མི་ཤེས་པར་གཉོམ་ཆུང་ནུས་མེད་དུ་བསམ་
པའི་སྤྱི་ཚོགས་ནང་། འདི་ལྟ་བུའི་བསྔགས་བརྗོད་ཀྱིས་རང་ལ་ནུས་པ་ཡོད་
པར་འདོད་ངེས་པ་རེད།དགེ་རྒན་ཞིག་གིས་ཁྱོད་ལ་རླབས་ཆེ་བའི་མགོ་ཁྲིད་
པ་དང་ཚན་རིག་པ་ཡང་དང་ཐོག་ཅི་ཡང་མི་ཤེས་པའི་བྱིས་པ་ཞིག་ཡིན་
ཚུལ་བཤད་སྐབས། ཁྱོད་ཀྱི་བསམ་པར། ཁྲིགས་ཁྲིགས་མེད་ན་སང་ཉིན་ནི་
རང་ཉིད་རླབས་ཆེན་གྱི་མི་སྣ་ཞིག་ཏུ་འགྱུར་ཀྱང་སྲིད་སྙམ་ངེས། མི་མང་པོ་
ཞིག་གིས་བུ་མོ་སློབ་གྲྭར་བསྐྱལ་བ་ནི་འཕྲོ་བརླག་ཅིག་ཏུ་བསམ་པའི་རྒྱལ་
ཁབ་ཅིག་ཏུ་དགེ་རྒན་གྱིས་ཁྱོད་ལ་རང་ཉིད་ཀྱི་ཕུགས་བསམ་འཚོལ་བར་
རོགས་རམ་བྱེད་པ་རེད།
སློབ་འབྲིང་དུ། ང་ལ་ཧ་ཅང་བཟང་བའི་དགེ་རྒན་གསར་བ་ཞིག་ཡོད།
མོ་ནི་ང་ཚོའི་སློབ་གཙོ་མཱ་ལི་ཨན་ཡིན། མོ་ནི་བློ་རིག་རྣམ་པར་བཀྲ་ཞིང་
རང་ཚུགས་རང་བདག་ཅན་ཞིག་ཡིན་པ་དང་། མོའི་ལུས་སྟེང་དུ་ང་ལ་ཐོབ་
འདོད་པའི་གཤིས་ཀ་མཐའ་དག་འདུས་ཡོད། མོ་ལ་སློབ་ཆེན་གྱི་སློབ་གཉེར་
བརྒྱུད་རིམ་ཡོད་ལ། སྔོན་ཆད་ཀྱི་དུས་སུ་རང་ཉིད་ཀྱི་ལྟོ་རྒྱབ་ལ་འདང་རྒྱག་
བྱེད་མི་དགོས་པའི་བྱ་བ་ཞིག་ཀྱང་ཡོད།
ད་ལྟ། ལོ་རིམ་ཇེ་མཐོར་སོང་བ་དང་བསྟུན་ནས་བསླབ་གཞིའི་ནང་
དོན་ཡང་ཇེ་དཀའ་རུ་གྱུར་ཡོད། ང་ཚོས་སློབ་སྦྱོང་བྱེད་པའི་བསླབ་ཚན་ལ་
ཚབ་རྩིས་དང་རྫས་འགྱུར། ད་དུང་ང་རང་ཆེས་དགའ་བའི་དངོས་ལུགས་
ཀྱང་ཡོད། ང་ཚོའི་དགེ་རྒན་ལ་སྒོ་སམ་ཞིག་དང་ས་སྨྱུག་ཅིག་མ་གཏོགས་
མེད་ཀྱང་། མཚར་འཛིན་གྱི་བློ་སེམས་ཀྱིས་ང་ཚོ་ཁྲིད་དེ་རང་མོས་ཀྱིས་ལྡིང་
སྐོར་བརྒྱབ་ཆོག རྫས་འགྱུར་སློབ་ཁྲིད་ཀྱི་སྐབས་སུ། བུ་མོ་ཞིག་གིས་དྲི་བ་
ཞིག་བཏོན་པ་སྟེ། “གལ་ཏེ་དངོས་པོ་ཡོད་ཚད་མ་རྡུལ་གྱིས་གྲུབ་པ་ཡིན་
ན། མ་རྡུལ་ནི་ཅི་ཞིག་གིས་གྲུབ་པ་རེད” ཟེར། ཡང་སློབ་གྲོགས་གཞན་
ཞིག་གིས་འདྲི་རྒྱུར། "གལ་ཏེ་གློག་རྡུལ་ནི་ནམ་ཡང་འགུལ་སྐྱོད་ཁྲོད་དུ་
གནས་པ་ཡིན་ན། ང་རང་ཙོག་སྟབས་སུ་སྡོད་པའི་རྐུབ་སྟེགས་འདི་ཅིའི་ཕྱིར་
འགུལ་ཙམ་ཡང་མི་བྱེད་པ་རེད་དམ” ཟེར། དེ་ནས་དགེ་རྒན་གྱིས་སློབ་
ཁྲིད་འཆར་གཞི་ལོགས་སུ་བཞག་ནས་ང་ཚོ་ལ་སེམས་ཀྱི་དྲན་ཚད་ཡིད་
ཚིམ་པ་ཞིག་འདྲི་རུ་བཅུག
འོན་ཀྱང་། ཉིན་དེ་ཚོའི་ནང་དུ་ང་ཚོས་ལབ་གླེང་བྱས་པ་ཆེས་མང་བ་
ནི་དམག་དཔུང་དང་ཐྲ་ལི་སྦན་ལ་འབྲེལ་ཡོད་ཏག་ཏག་ཡིན་ཞིང་། ཟི་ཝ་ལི་
ནས་འཚོ་བ་རོལ་བའི་མི་རེ་རེ་ནི་དེའི་ནང་དུ་ཚུད་ཡོད་པ་རེད། གྲོགས་པོ་
ཞིག་གིས་རྒྱུན་པར་ང་ལ་ཀུ་རེའི་ཚུལ་དུ། "ཐ་ལི་སྦན་བཟང་ཞིང་དམག་
དཔུང་བཟང་བོ་མི་འདུག་ཟེར། " ངས་རྒྱུན་པར་ཁོ་ལ་འདི་ལྟར་ལན་བཏབ་
པ་ཡིན། “ཁྱོད་རང་དམག་དཔུང་དང་འཛིང་དགའ་ཅན་གཉིས་ཀྱི་བར་དུ་
བསྡམས་ཡོད་དུས་ཕྱོགས་གཉིས་ཀ་བཟང་བོ་མི་འདུག”
སློབ་གྲྭ་ནས་ཡུལ་ལ་འགྲོ་སའི་ལམ་ནི་སྐྱི་གཡའ་བ་ཞིག་ཡིན་ལ།
བདེ་འཇགས་ངང་ནས་ཡུལ་དུ་ཐོན་མ་ཐག་ང་རང་སེམས་ལྷོད་ལ་བབ་ནས་
བསྡད་པ་ཡིན། ཉིན་དེར། ང་རང་ནུ་བོ་གཉིས་ཀྱི་སྔོན་དུ་ཡུལ་ལ་ཐོན་པས་
ཧུའུ་ཧྲར་དང་རྒྱང་བསྒྱུར་ཡོ་བྱད་འཕྲོག་རེས་བྱེད་མི་དགོས་པས་དགའ་སྤྲོའི་
ངང་ནས་ཙོག་སྟབས་སུ་བསྡད་དེ་རང་ཉིད་ཆེས་དགའ་བའི་བརྙན་འཕྲིན་ལེ་
ཚན༼ཤ་ར་ར་ཐི༽ ལ་བལྟས་པ་ཡིན། ཤ་ར་ར་ཐི་ཞེས་པའི་མིང་འདིའི་ནང་
དོན་ནི་ལྷའི་བུ་པྲ་ཆལ་ཞེས་པ་ཡིན། འདི་ནི་སྤོ་ལེ་བུའུ་དགོད་སྤྲོའི་ལེ་ཚན་
ཞིག་ཡིན་ཡང་ང་རང་དེར་བལྟ་རྒྱུ་ཧ་ཅང་དགའ་པོ་ཡོད།
ངས་བརྙན་འཕྲིན་གྱི་ཁ་ཕྱེས་པ་ན་ཚག་ཐིགས་ཀྱིས་བཀང་ཡོད་ཅིང་
ལེ་ཚན་བརྗེས་ཏེ་བལྟས་པ་ན་སྔར་བཞིན་ཚག་ཐིགས་ཀྱིས་བཀང་འདུག
ངས་ལེ་ཚན་ཚང་མ་ལ་ཚོད་ལྟ་བྱས་རུང་གཅིག་ཀྱང་འཆར་རྒྱུ་མ་བྱུང་། དང་
ཐོག་ངས་འདི་ནི་ད་ལྟ་ཉིན་རྒྱུན་བརྡ་རྟགས་ཆད་ཀྱི་ཡོད་པས་བརྡ་རྟགས་
ཆད་པ་ཡིན་པར་འདོད།འོན་ཀྱང་། དགོང་མོར་ལོན་དུས། ང་ཚོས་གཞི་ནས་
ཧྥ་ཙི་ལུའུ་ལའི་ལག་གཡོག་པས་སྐུད་ཡོད་བརྙན་འཕྲིན་བརྒྱུད་ལམ་གྱི་གློག་
སྐུད་བཅད་པ་ཤེས། ཁོ་ཚོས་བཤད་རྒྱུར། བརྙན་འཕྲིན་ལེ་ཚན་ནི་དབྱི་སི་
ལམ་ཆོས་ལུགས་ཀྱི་དགོངས་དོན་དང་འགལ་ཡོད་པས་བཀག་སྡོམ་བྱས་ན་
འགྲིག་སྟེ། བརྙན་འཕྲིན་ལས་ནུབ་ཕྱོགས་ཅན་གྱི་འཇིག་རྟེན་ཞིག་སྟོན་གྱིན་
ཡོད། དེ་རུ་སྐྱེས་མ་ཚོར་ཁྱོ་ག་ལས་གཞན་པའི་མཛའ་གྲོགས་ཡོད་པ་དང་
མགོ་སྐྲ་གཅུད་རྒྱུ་ཡང་ཤེས་མི་འདུག་ཟེར། ད་ལྟ། སྲིད་གཞུང་གཞུང་ཕྱོགས་
ཀྱི་བརྙན་འཕྲིན་བརྒྱུད་ལམ་ནས་གཞན་ཅི་ཡང་འཆར་མི་ཐུབ་པས། ང་ཚོ་
དང་ཕྱི་ཡུལ་གྱི་འབྲེལ་བ་རྦད་དེ་བཅད་པ་དང་མཚུངས།
དེ་དང་ཆབས་ཅིག་ཏུ་ཧྥ་ཙི་ལུའུ་ལས་མུ་མཐུད་དུ་རླུང་འཕྲིན་ལས་
རྒྱང་སྒྲོག་བྱས་སོང་། “སྐྱེས་མ་ཞིག་ཡིན་ཕྱིན་ཡུལ་ནས་བསྡད་ན་འགྲིག་
པ་རེད། " ཁོས་འདི་ལྟར་བཤད། ང་ཚོས་ནུས་ཤུགས་ཡོད་རྒུས་ཧྥ་ཙི་ལུའུ་ལ་
གནས་པ་སྣང་མེད་དུ་འཇོག་ཐབས་བྱས་ཀྱང་ཧ་ཅང་དཀའ་བོ་འདུག ཉིན་
ཞིག་ལ་ང་རང་ཡུལ་དུ་ལོག་སྐབས་ཨ་ཕས་ལག་པ་གཉིས་ཀྱིས་མགོ་བོ་སྐྱོར་
ཡོད། ཁོ་ན་རེ། “གཅེས་ཕྲུག འཇིག་རྟེན་འདི་སྨྱོས་འདུག་སྟེ། ཧྥ་ཙི་ལུའུ་ལ་
དང་ཁོའི་ལག་གཡོག་པས་མ་ཐཱའི་བུད་མེད་སློབ་གྲྭ་བཅོམ་ཟིན” ཟེར།
ངའི་སེམས་པ་འཁྱག་སིབ་སིབ་ཏུ་གྱུར། ཧྥ་ཙི་ལུའུ་ལས་གཏོར་བ་ནི་
སློབ་ཆུང་ཞིག་ཡིན་པ་ལས་བུ་མོར་སློབ་ཁྲིད་བྱེད་ས་ཞིག་རྩ་བ་མ་ཡིན། ཁོ་
ཚོས་མཚན་མོར་སློབ་གྲྭར་འཇབ་རྒོལ་བྱས་པ་རེད། སྐབས་དེར་སློབ་གྲྭའི་
ནང་དུ་མི་གཅིག་ཀྱང་མི་འདུག་མོད། འོན་ཀྱང་། མི་དེ་ནི་ཇི་འདྲའི་སྙིང་རྗེ་
མེད་པ་ཞིག་རེད་ཨང་། འདི་འདྲའི་ས་ཆ་ཞིག་ལའང་འཛེམ་བག་མེད་པར་
གནོད་སེམས་བཅངས་ཏེ་གཏོར་བརླག་བྱེད་ཐུབ་བམ། གནས་འདི་ནི་སློབ་
ཕྲུག་རྣམས་ཀྱིས་སློབ་སྦྱོང་དང་དཔེ་ཀློག རྩོམ་འབྲི། ཨང་རྩིས་བྱེད་ས་ཁོ་ན་
ཡིན། ཅིའི་ཕྱིར་ཡིན་ནམ། ངའི་སེམས་སུ་དོགས་པས་ཁེངས། ཅིའི་ཕྱིར་དུ
སློབ་གྲྭ་ནི་ཐྲ་ལི་སྦན་གྱི་མིག་ནང་གི་ཚེར་མ་རུ་གྱུར་པ་ཡིན་ནམ།
ངས་སེམས་གཏིང་ནས་གསོལ་བ་ཐུང་ཐུང་གཉིས་བཏབས། གཅིག་
ནི་སློབ་ར་ཤོར་བའི་བྱིས་པ་དེ་དག་ལ་མགོན་སྐྱབས་ཐོབ་ཆེད་ཡིན། ཅིག་
ཤོས་ནི་ང་ཚོའི་ཧུའུ་ཧྭར་སློབ་གྲྭར་མགོན་སྐྱབས་ཐོབ་པའི་ཆེད་ཡིན། དཀོན་
མཆོག་གིས་མཁྱེན། ང་ཚོ་ལ་རོགས་རམ་གྱིས་ཤིག ང་ཚོར་རོགས་རམ་བྱས་
ཏེ་ང་ཚོའི་ཟི་ཝ་ཐི་གྲོག་རོང་ལ་སྲུང་སྐྱོབ་གནང་རོགས། ང་ཚོར་རོགས་བྱས་
ཏེ་དྲག་སྤྱོད་འདི་དག་བཀག་འགོག་བགྱི་རོགས།
ཧྥ་ཙི་ལུའུ་ལའི་ལག་གཡོག་པས་ཚོང་ཁང་དང་འགྲོ་ལམ། ཟམ་པ། ད་
དུང་སློབ་གྲྭ་སོགས་ནས་ཉིན་རེར་དམིགས་འབེན་གསར་བ་རེ་ལ་འཇབ
རྒོལ་བྱེད་ངེས་ཡིན། འཇབ་རྒོལ་མང་ཆེ་བ་ནི་མེན་ཀི་ལའི་གྲོང་ཕྱི་ནས་བྱུང་
བ་རེད། འོན་ཀྱང་དུས་ཡུན་རིང་བོ་མ་ཕྱིན་པར་རིམ་བཞིན་ཉེ་སར་བཅར་
བར་མ་ཟད། ཇེ་ཉེ་ནས་ཇེ་ཉེ་རེད། ཉིན་ཞིག་ལ། ངས་ཐབ་ཚང་ནས་དཀར་
ཡོལ་འཁྲུད་ཀྱིན་ཡོད་ཅིང་། དུས་རྒྱུན་ངས་འདི་ལྟ་བུའི་ཁྱིམ་ལས་ཙག་ཙིག་
གཡོལ་ཅི་ཐུབ་བྱས་ཀྱང་ཉིན་དེར་བཀྲུ་རྒྱུ་འགན་དུ་བབས་སོང་། སྐབས་དེར།
ཐག་ཧ་ཅང་ཉེ་ས་ཞིག་ནས་འགད་རྫས་ཤིག་བཀད་པ་དང་ངེད་ཚང་གི་ཁང་
བ་འགུལ་བྱུང་ལ་སྒེའུ་ཁུང་ཀླད་ཀྱི་རླུང་འཁོར་ཡང་མར་ལྷུང་སོང་། ཚུར་
སྣང་བྱེད་ལོང་མ་བྱུང་གོང་གློག་ཆད་སོང་། ངས་དེའི་ཆོས་ཉིད་དཔག་པར་
ནུས་ཏེ་སྔོན་ལ་འགའ་རྫས་བཀད་པ་དང་དེར་མཐུད་ནས་མུན་ནག་ཅིག་ཏུ
འགྱུར་བར་ངེས། ཐྲ་ལི་སྦན་གྱིས་འགད་གཏོར་བྱས་རྗེས་མ་མཐར་ཡང་དུས་
ཚོད་གཅིག་ལ་གློག་ཆད་འགྲོ།
ཉིན་འགའི་རྗེས་སུ། ཐྲ་ལི་སྦན་གྱིས་ཡང་བསྐྱར་འཇབ་རྒོལ་བྱས་སོང་།
སྐབས་དེར། ཉེ་འཁོར་གྱི་ཐོག་ཁང་ཞིག་ཏུ་དུར་འདེབས་བྱེད་བཞིན་ཡོད་པ་
དང་། འདས་པོ་དེ་ནི་ཐེངས་སྔོན་མའི་ཐྲ་ལི་སྦན་གྱི་འགད་གཏོར་ཁྲོད་ནས་
རྐྱེན་ལམ་དུ་ཤོར་བ་རེད། གདུང་སེམས་ཆེན་པོས་མྱ་ངན་ཞུ་བའི་མི་ཚོགས་
ཀྱིས་འདས་པོ་ལ་ཆེས་མཐའ་མཇུག་གི་གུས་འདུད་ཞུ་དུས། མི་ཞིག་གིས་
རང་གི་ལུས་སྟེང་དུ་བསྡམས་པའི་འགད་རྫས་བཀད་སོང་། ཐེངས་འདིའི་
འགད་གཏོར་ཁྲོད་མི༥༥ཡན་གྱི་སྲོག་ཤོར་ཞིང་དེའི་ཁྲོད་མོ་ཉི་པཱའི་ཁྱིམ་
མིའང་འདུག
ང་ནི་འཇིགས་སྐུལ་རིང་ལུགས་ཞེས་པའི་ཚིག་འདིར་ཉན་བཞིན་ནར་
སོན་པ་ཡིན། ཡིན་ཡང་ད་རག་བར་དུ་ངས་རྩ་བ་ནས་དེའི་གོ་དོན་རྒྱུས་
ལོན་ཡང་དག་ཅིག་བྱེད་མ་ཐུབ་པ་རྟོགས་སོང༌། འཇིགས་སྐུལ་རིང་ལུགས་
ནི་དམག་འཁྲུག་དང་མི་འདྲ་བར་དམག་འཁྲུག་ནི་གཡུལ་སའི་སྟེང་འཐབ་
མོ་བས་མདུང་རྩེ་ཁ་སྤྲོད་ཀྱིས་འཛིང་རེས་བྱེད་པ་དེ་ཡིན། འཇིགས་སྐུལ་རིང་
ལུགས་ནི་ཁྱོད་ཀྱི་ཉེ་འཁོར་གྱི་ག་ས་གང་དུ་ཁྱབ་པའི་འཇིགས་སྐྲག་དེ་ཉིད་
ཡིན། དོ་ནུབ་ཁྱོད་རང་གཉིད་དུ་ཡུར་ཡང་ཉིན་གཉིས་པར་འཇིགས་སྐུལ་གྱི་
དོན་རྐྱེན་ཅི་བྱུང་ཡང་མི་ཤེས་པ་དེ་ཡིན། ཁྱོད་ཀྱིས་ཁྱིམ་ནི་འཇིག་རྟེན་སྟེང་
གི་ཆེས་བདེ་འཇགས་ཀྱི་གནས་ཡིན་པར་འདོད་པས་ཁྱིམ་མི་གང་བོ་ཁྱིམ་
ནང་དུ་འཚང་པ་དེ་ཡིན། ཁྱོད་རང་རྒྱུས་ཡོད་ཀྱི་སྲང་དུ་མྱུལ་ཡང་སུ་ལ་ཡིད་
རྟོན་རུང་བ་མི་ཤེས་པ་དེ་ཡིན།འཇིགས་སྐུལ་རིང་ལུགས་ནི་ཁྱོད་ཀྱི་ཨ་ཕ་སྔ་
མོར་ཕྱི་རུ་སོང་ཡང་དགོང་མོར་ཁྱིམ་དུ་ལོག་མི་ཐུབ་པ་དེ་ཡིན།
ད་ལྟ། ག་ས་གང་དུ་དགྲ་བོས་ཁེངས་ཡོད་ལ་འཇིགས་སྐུལ་འཇབ་རྒོལ་
གློ་བུར་དུ་ཐོན་ཡོང་བ་ཡིན། ཉིན་ཞིག་ཚོང་ཁང་ཞིག་བཀད་ཅིང་ཉིན་གཉིས་
པར་ཁང་གཤར་གཅིག་བཀད། གོ་ཐོས་ལྟར་ན། ཚོང་ཁང་འདིའི་ཚོང་བདག་
གིས་དམག་ཕྱོགས་ལ་སྒེར་ནས་རོགས་རམ་བྱས་པས་ཧྥ་ཙི་ལུའུ་ལར་ཕོག་
ཐུག་བཏང་བ་རེད། འཇབ་རྒོལ་ཐེབས་པའི་ཁང་བ་དེའི་བདག་པོ་ནི་ཆབ་
སྲིད་ལས་འགུལ་པ་ཞིག་རེད་ཟེར། ཡང་ཉིན་ཞིག་ལ། ཟམ་པ་ཞིག་འགད་
གཏོར་བྱས། ཉིན་གཉིས་པར་སློབ་གྲྭ་ཞིག་འགད་གཏོར་བྱས། བདེ་འཇགས་
ཡིན་སའི་གནས་གཅིག་ཀྱང་མེད་ལ་བདེ་འཇགས་ཡིན་པའི་མིའང་གཅིག་
ཀྱང་མེད།
ངེད་ཚང་གི་ཧུར་ཐག་གིས་རྒྱུན་ལྡན་གྱི་འཚོ་བ་རོལ་ཐབས་བྱས་ཀྱང་
དུས་རྒྱུན་སེམས་ཁྲལ་གྱི་ཀློང་ན་ལུས་ཡོད། འགད་གཏོར་ནི་རྒྱུན་ལྡན་གྱི་
འཚོ་བའི་གྲུབ་ཆ་ཞིག་ཏུ་གྱུར་པ་དང་འགད་གཏོར་གྱི་སྒྲ་ཐོས་མ་ཐག་ང་
ཚོས་རང་དབང་མེད་པར་ཕན་ཚུན་གྱི་མིང་ནས་བོས་ཏེ་བདེ་འཇགས་ཡིན་
མིན་དྲིས་པ་ཡིན། “གསར་སྟུག གཅེས་ཕྲུག སྲུ་མོ།ཧུའུ་ཧྲར། ཨ་ཐཱར། ”
ང་ཚོས་སྐད་ཆེན་པོས་བོས། དེར་མཐུད། ང་ཚོས་རྣ་བ་བླགས་ཏེ་ཉེན་བརྡར་
ཉན་པ་ཡིན། མཇུག་མཐར། ང་ཚོས་གསོལ་བ་འདེབས་མགོ་ཚུགས།
བཀག་ཀྱང་མི་ཁོགས་པའི་འཇིགས་སྐུལ་ལས་འགུལ་འདི་དག་གིས
དུས་རྒྱུན་ང་ཚོར་སྤྱོད་པ་ཡ་མཚན་ཞིག་སྟོན་དུ་འཇུག ངའི་ཨ་ཕ་དགོང་
མོར་ཁྱིམ་དུ་ལོག་དུས་ལམ་ཐིག་མི་གཅིག་པ་བདམས་ཏེ་གཞན་གྱིས་རྗེས་
འདེད་གཏོང་བར་ཉེན་ཟོན་བྱས། ངའི་ཨ་མ་ཁྲོམ་རར་མི་འགྲོ། ཕྱི་རོལ་ཏུ་
ཉི་མ་རབ་ཏུ་བཟང་ཡང་ནུ་བོ་གཉིས་ཉིན་གང་བོར་ཁྱིམ་དུ་སྡོད་པ་ཡིན། ང་
ལ་མཚོན་ན། ཁྱིམ་དང་ཐག་ཉེ་བའི་འགད་རྫས་ཐེངས་གཉིས་ལ་བཀད་དུས་
ང་རང་ཐབ་ཚང་དུ་ཡོད། དེའི་ཕྱིར། ངས་དུས་རྒྱུན་ནུས་པ་གང་ཡོད་ཀྱིས་
གནས་དེར་གཡོལ་ཐབས་བྱས་པ་ཡིན། ཡིན་ཡང་། གལ་ཏེ་མི་ཞིག་རང་གི་
ཁྱིམ་དུའང་འཛུལ་མི་ནུས་ན་ཁོས་འཚོ་བ་ཇི་ལྟར་སྐྱེལ་ལམ། གལ་ཏེ་ཁྲོམ
ར་ནི་འཐབ་ར་རུ་གྱུར་ན་ཨ་མས་ཇི་ལྟར་མོའི་ཁྱིམ་མིར་ལྟོ་གོས་སྦྱོར་རམ།
གལ་ཏེ་འགད་རྫས་ནི་དུས་ནམ་ཡིན་ཡང་དགད་སྲིད་ན་བྱིས་པ་ཚོ་ཇི་ལྟར་
མཉམ་གཅིག་ཏུ་འཛོམས་ནས་པང་གྲུག་རྩེའམ།
མཚན་མོ་ནི་ཆེས་འཁྱོལ་དཀའ་བ་ཞིག་རེད། སྨག་ནག་གི་ཡོལ་བ་
འཐེན་དུས་ཚག་སྒྲ་རེ་རེས་ང་ཚོ་འདར་སིག་སིག་ཏུ་གཏོང་། གྲིབ་མ་རེ་རེས་
ང་ཚོ་སྔངས་ནས་གནམ་ལྡིང་ས་ལྡིང་བྱེད་དུ་འཇུག ཧྥ་ཙི་ལུའུ་ལས་ཀྱང་
དུས་མང་ཆེ་བར་མཚན་གྱི་མདངས་དང་བསྟུན་ནས་འཇབ་རྒོལ་བྱེད་སྲིད་
པ་ཡིན། ལྷག་པར་སློབ་གྲྭར་འཇབ་རྒོལ་བྱེད། དེའི་ཕྱིར། ཉིན་རེའི་ཞོགས་
པར་ངས་གྱང་སྣེ་བསྐོར་ཏེ་སློབ་གྲྭར་འགྲོ་དུས་མིག་བཙུམ་ནས་གསོལ་བ་
རྩེ་གཅིག་ཏུ་བཏབ་ཅིང་ཞག་མ་གཅིག་ལ་སློབ་གྲྭ་ཐལ་རྡུལ་དུ་བཏང་འདུག་
ཨང་སྙམ་ནས་མིག་གཉིས་ཕྱེ་མི་ཕོད། འཇིགས་སྐུལ་རིང་ལུགས་པས་ཕྱིན་
པའི་ཚོར་འདུ་ནི་འདི་ལྟར་ཡིན།
ཏག་ཏག༢༠༠༨ཀྱི་ལོ་འདིར། ཐྲ་ལི་སྦན་གྱིས་སློབ་གྲྭ་ཉིས་བརྒྱ་འགད་
གཏོར་བཏང་། རང་འཇོམས་ཅན་གྱི་མིའི་ཁུར་འགད་རྫས་དང་སྔོན་ནས་
ལྐོག་ཇུས་བཀོད་པའི་དམར་གསོད་ནི་རྒྱུན་ལྡན་གྱི་དོན་བྱ་ཞིག་ཏུ་གྱུར་ཡོད།
སྒྲ་བརྙན་ཁང་གི་སྒོ་བརྒྱབ་འདུགབུ་མོའམ་གཅེན་གཅུང་རྣམས་ཁོ་མོ་ཚོའི་
ཁྱིམ་མིས་སློབ་གྲྭར་འགྲོ་རུ་མ་བཅུག ར་མན་ཏྭན་ཟླ་བའི་ནང་མེན་ཀི་ལ་
ཡི་གློག་དང་སོལ་རླངས་ཆད་སོང་། རྒྱུ་མཚན་ཧྥ་ཙི་ལུའུ་ལ་ཡི་ལག་གཡོག་
པས་གློག་ཤུགས་བརྒྱུད་ཁོངས་དང་སོལ་རླངས་སྦུག་ལམ་འགད་གཏོར་བྱས།
ཉིན་ཞིག་གི་མཚན་མོར་འགད་གཏོར་གྱི་སྒྲ་ཞིག་ངེད་ཚང་དང་ཐག་
ཧ་ཅང་ཉེ་ས་ཞིག་ནས་མཆེད་ཡོང་། ང་རང་ཨ་ཕའི་གམ་དུ་ཕྱིན་ནས་ཁོ་ལ་
དྲིས་དོན། “ཁྱེད་ད་ལྟ་སྐྲག་གམ།"
ཁོ་ན་རེ། “མཚན་མོའི་སྐྲག་སྣང་ནི་ཆེས་ཆེ་བ་ཡིན། གཅེས་ཕྲུག་མ།
ཡིན་ཡང་སང་ཉིན་སླེབས་ཙ་ན་ཉི་གཞོན་གྱི་འོག་ངོགས་ནས་ང་ཚོས་རང་
ཉིད་ཀྱི་བློ་སྤོབས་རྙེད་སྲིད་པ་ཡིན” ཟེར།

ཁག་གསུམ་པ།
འཛམ་གླིང་ལ་ངའི་སྐད་སྒྲ་ཐོས་སུ་ཆུགས།

༡༡ གཏམ་བཤད་པའི་གོ་སྐབས་ཤིག
ཉིན་མཚན་གང་ཡིན་ཡང་ངའི་ཨ་ཕའི་ལུས་སེམས་ལ་བློ་སྤོབས་ཀྱིས་
ཁེངས་ཡོད། དགྲ་བོའི་དཀྲོག་འཕྲིན་འབྱོར་བའམ་ཡང་ན་གཉེན་ཉེ་གྲོགས་
པོ་ཡི་བློ་དཀར་གྱི་ཉེན་བརྡ་ཐོས་ཀྱང་ཁོས་ནམ་ཡང་ཕྱི་ནུར་བྱེད་མི་སྲིད།
སློབ་གྲྭ་འགད་གཏོར་བྱེད་པའི་རྟགས་དང་མཚན་མ་བག་རེ་ཙམ་ཡང་མི་
འདུག་པས་ཨ་ཕས་འཛེམ་བག་མེད་པར་འཇིགས་སྐུལ་རིང་ལུགས་ཀྱི་བྱ་
སྤྱོད་ལ་རྒོལ་གཏམ་བཏང་བ་རེད། ཐ་ན་ཁོ་རང་དངོས་སུ་མ་འགྱངས་བའི་
སྔོན་ཏག་ཏག་འགད་གཏོར་བྱས་མྱོང་ལ་གྱང་ཆག་གི་ཁྲོད་ནས་དུ་བ་དཀར་
པོ་ཞིག་འཕྱུར་གྱིན་འདུག་པའི་སློབ་གྲྭ་ཞིག་ལ་སོང་ནས་ལྟ་ཞིབ་བྱས། ཁོ་
རང་དབྱི་སི་ལམ་སྦོ་དང་ཧྲ་ཝ་དཀར་པོའི་དཀྱིལ་དུ་སོང་ནས་སྲིད་གཞུང་
གིས་རོགས་སྐྱོར་བྱེད་དགོས་པའི་འབོད་བརྡ་བཏང་བར་མ་ཟད་ཐྲ་ལི་སྦན་
ལ་རྒོལ་གཏམ་བཏང་བ་རེད།
ཨ་མ་ཡིས་རྒྱུན་པར་སེམས་ཁུར་བྱེད་བཞིན་པ་ངས་མཐོང་། ང་ཚོ་
སློབ་གྲྭར་མ་སོང་སྔོན་ནམ་སློབ་གྲྭ་གྲོལ་ནས་ཡུལ་དུ་ལོག་རྗེས་མོས་མྱུར་
དུ་ང་ཚོ་བསྡམས་ཏེ་ང་ཚོའི་ཆེད་དུ་གསོལ་བ་འདེབས་པ་ཡིན། དགོང་མོར།
མོ་རང་ཙོག་སྟབས་སུ་བསྡད་ནས་ཡུན་རིང་དུ་འདུག་ཅིང་ལག་ཏུ་ཁ་པར་
བསྡམས་ནས་རང་ཉིད་ཀྱིས་དུས་ཚོད་རེར་ཨ་ཕ་ལ་ཁ་པར་གཏོང་བ་ཚོད
འཛིན་བྱ་ཐབས་བྱེད།
མོས་ང་ཚོར་གལ་ཏེ་ཐྲ་ལི་སྦན་སྒོ་ཁར་འབྱོར་བ་ཡིན་ན་ཅི་བྱ་དགོས་
པའི་སྐོར་ནས་འགུལ་སྐྱོད་ཀྱི་འཆར་གཞི་གྲོས་བསྡུར་བྱས། མོས་བཤད་རྒྱུར།
“མོ་རང་ཡིན་ན་མ་གཉིད་སྔོན་ལ་སྔས་མགོའི་འོག་ཏུ་གྲི་ཞིག་འཇོག་སྲིད”
ཟེར། ངས “ང་རང་མྱུར་དུ་གཙང་སྤྱོད་ཁང་དུ་སོང་ནས་ཉེན་རྟོག་པར་ཁ་
པར་གཏོང་སྲིད” ཅེས་བཤད། ངས་སྔོན་ཆད་དཀོན་མཆོག་ལ་གསོལ་བ་
འདེབས་བྱེད་དུ་བཀོལ་བའི་ཁྱད་མཚར་བའི་ཞ་སྨྱུག་དེ་དྲན་བྱུང་། གལ་ཏེ་ང་
ལ་སྐབས་འདིར་ཁྱད་མཚར་བའི་ཞ་སྨྱུག་དེ་ཡོད་ན་ཅི་མ་རུང་།
སློབ་གྲྭའི་ནང་དུ་ང་དང་གྲོགས་པོ་ཚོས་ཅི་ཞིག་བསྒྲུབ་ཐུབ་པར་
བསམ་གཞིགས་བཏང་། དེའི་ཕྱིར། ལྕམ་མཱ་ལི་ཨན་དང་ངའི་ཨ་ཕའི་རོགས་
རམ་འོག་ནས་ང་ཚོས་དཔྱད་རྩོམ་དང་གཏམ་བཤད་གྲ་སྒྲིག་བྱེད་པའི་མགོ་
བརྩམས། འདི་ལྟ་བུའི་བྱེད་ཐབས་བརྒྱུད་ནས་ང་ཚོས་ཐྲ་ལི་སྦྲན་གྱིས་བུ་
མོའི་སློབ་གྲྭ་འགད་གཏོར་བཏང་བའི་ཁྲོ་སེམས་དང་སློབ་གྲྭ་ནི་ང་ཚོ་ལ་
མཁོ་གལ་ཆེ་ཚུལ་ཞིབ་བརྗོད་བྱས་པ་ཡིན། ང་ཚོས་འདུ་ཚོགས་ཤིག་བསྡུས་
ཏེ་འདུ་ཚོགས་སྟེང་གཏམ་བཤད་རྒྱུ་དང་འདུ་ཚོགས་ཀྱི་མིང་ལ་ཞི་བདེའི་
ཚོགས་ཆེན་ཞེས་ཟེར་རྒྱུའི་འཆར་འགོད་བྱས། དོན་དངོས་སུ། ཚོགས་འདུ་
དེར་ཞུགས་མཁན་ནི་མཐོ་རིམ་འཛིན་གྲྭའི་བུ་མོ་འགའ་མ་གཏོགས་མེད།
འདུ་ཚོགས་ཀྱི་ཉིན་དེར། ཕི་ཧྲི་ཐོན་བརྙན་འཕྲིན་ཁང་གི་ལས་བྱེད་མི་
སྣ་ཞིག་ང་ཚོའི་སློབ་གྲྭར་འབྱོར་བས་ང་ཚོ་ཧ་ཅང་དགའ་སྤྲོ་སྐྱེས་བྱུང་། དེ་
མིན་ད་དུང་བསམ་པའི་བློ་ལའང་མ་ཤར་བ་ཞིག་ནི་བུ་མོ་འགས་ཞི་བདེ་
ལ་བཟུང་བའི་ལྟ་ཚུལ་དེར་དོ་སྣང་བྱེད་མཁན་ཡང་འདུག བུ་མོ་ལ་ལ་ཅུང་
འཚབ་པར་གྱུར། རེད་ཀྱང་ང་ནི་ཁོ་མོ་ཚོ་ལས་ཅུང་ངར་འདུག རྒྱུ་མཚན་
སྐབས་དེར་སོན་དུས་ངས་བཅར་འདྲི་ཐེངས་མང་དང་ལེན་བྱས་མྱོང་བས་
བརྙན་མིག་གི་མདུན་དུ་དེ་འདྲའི་འཚེར་སྣང་མི་བྱེད། ཡིན་ཡང་། དོན་ངོ་
མར་སེམས་གཏིང་ནས་སྔར་བཞིན་ཅུང་ཟད་འཚབ་ཀྱིན་འདུག
ཧུའུ་ཧྭར་སློབ་གྲྭ་ནི་ཧ་ཅང་དམངས་གཙོ་ཅན་ཞིག་ཡིན་ཏེ་བུ་མོ་སུ་
ལའང་རང་ཉིད་ཀྱི་ལྟ་ཚུལ་བརྗོད་པའི་གོ་སྐབས་ལྡན། ལོ་ན་ཅུང་ཟད་ཆེ་
བའི་བུ་མོ་དག་གིས་སྔོན་དུ་འཆད་པ་སྟེ། ཁོ་མོ་ཚོས་འཇིགས་སྐྲག་གི་རྐྱེན་
གྱིས་སློབ་གྲྭ་དང་ཁ་གྱེས་པའི་གྲོགས་པོ་ཚོ་བརྗོད་བྱུང་། ཁོ་མོ་ཚོས་ད་དུང་
སློབ་སྦྱོང་ལ་ཇི་འདྲའི་སྤྲོ་བ་ལྡན་ཚུལ་ཡང་བརྗོད་བྱུང་།
དེ་ནས་མོ་ཉི་པཱ་ཡིས་གཏམ་བཤད་པའི་སྐབས་ལ་རན་སོང་། མོ་ནི་ང་
ཚོའི་སློབ་གྲྭའི་གཏམ་བཤད་འགྲན་སྡུར་གྱི་ཨང་དང་པོ་ཡིན། མོ་རང་གར་
སྟེགས་སྟེང་དུ་སོང་སྟེ་སྙན་ངག་པ་ནང་བཞིན་གྱི་སྐད་གདངས་ཤིག་གིས་
གཏམ་བཤད་མགོ་ཚུགས། མོ་ན་རེ། “ང་ཚོ་ཕི་ཧྲི་ཐོན་གྱི་མིས་གནའ་ནས་
བཟུང་ཆོས་ལུགས་ལ་དད་མོས་བྱེད་ཀྱང་། ཐྲ་ལི་སྦན་གྱི་དབང་གིས་འཛམ་
གླིང་ཧྲིལ་པོས་ང་ཚོ་ནི་འཇིགས་སྐུལ་མི་སྣར་ངོས་བཟུང་ཡོད། འདི་ནི་དོན་
དངོས་མ་ཡིན་ཏེ། ང་ཚོ་ཞི་བདེ་ལ་དགའ། ང་ཚོའི་རི་ཀླུང་དང་ང་ཚོའི་ནགས་
ཚལ། ང་ཚོའི་མེ་ཏོག ང་ཚོའི་གྲོག་རོང་ནང་གི་རྩྭ་དང་རྩི་ཤིང་ཐམས་ཅད་
ཀྱིས་ཞི་བདེ་བརྗོད་ཀྱིན་ཡོད" ཟེར།
མོ་ཉི་པཱས་བཤད་ཚར་རྗེས་ང་ལ་རན་སོང་། ནམ་རྒྱུན་བཅར་འདྲི་དང་
ལེན་བྱས་པའི་སྔོན་དང་འདྲ་བར་ཁ་དང་གྲེ་བ་སྐམ་ཞིང་ཅུང་ཟད་འཚབ་
ཀྱིན་ཡོད།འོན་ཀྱང་།འདི་ནི་ཞི་བདེ་སློབ་གསོའི་ལྟ་གྲུབ་ཁྱབ་སྒྲོག་བྱེད་པའི་
གོ་སྐབས་ལེགས་པོ་ཞིག་ཡིན་པ་ངས་ཤེས་ཡོད། ཁོ་ཚོས་སྐད་སྦུག་ངའི་སྔོན་
དུ་བཞག་པ་དང་མཉམ་དུ་གཏམ་ནི་ཆུ་བཞུར་བ་ལྟར་དུ་ཐོན་བྱུང་། རང་རྟོན་
ལྡན་དང་བབ་བརླིང་ཡིན་ཞིང་བློ་རྩ་བརྟན་པོ་ལ་ང་རྒྱལ་ཞིག་ཀྱང་ངང་གིས་
སྐྱེས་ཡོང་།ངས་འདི་ལྟར་བཤད་པ་ཡིན། “ད་ལྟ་ནི་སྤྱི་ཚོགས་རྙིང་བའི་དུས་
སྐབས་མ་ཡིན་ཡང་ང་ཚོ་ཕྱི་ནུར་བྱེད་བཞིན་ཡོད་དེ།བུ་མོ་ཚོའི་ཁེ་དབང་ལ་
གནོད་སྐྱོན་ཚབས་ཆེན་ཐེབས་པ་རེད། ྋ ངས་ང་རང་སློབ་གྲྭར་ཅི་འདྲའི་
དགའ་ཚུལ་དང་། རྟག་ཏུ་ཤེས་བྱ་གསར་བ་ལ་སློབ་སྦྱོང་བྱེད་རྒྱུ་གལ་ཆེ་ཚུལ་
སོགས་བཤད་པ་ཡིན། ང་ཚོ་སུ་ལའང་མི་སྐྲག་པར་ང་ཚོས་མུ་མཐུད་དུ་ང་
ཚེའི་སློབ་གསོ་སྤེལ་རྒྱུ་ཡིན། འདི་ནི་ང་ཚོའི་འདུན་མ་ཡིན། ཏག་ཏག་སྐབས་
དེར། ངས་གློ་བུར་དུ་རང་ཉིད་ཀྱི་སྐད་ཆས་མཱ་ལཱ་ལཱ་གཅིག་པུ་མཚོན་པ་མ་
ཡིན་པར། གཏམ་ཇི་འདྲའི་བཤད་འདོད་ཡོད་ཀྱང་གོ་སྐབས་མ་བྱུང་བའི་བུ་
མོ་དག་གི་བསམ་ཚུལ་མཚོན་ཡོད་པ་རྟོགས་སོང་།
སྐད་སྦུག་ལ་ཁ་གཏད་ནས་གཏམ་བཤད་པ་ནི་ངའི་བསམ་པ་ཞིག་ལ་
འཛམ་གླིང་ཧྲིལ་པོར་ཁ་གཏད་དེ་གཏམ་བཤད་པ་དང་འདྲ། ངས་ས་གནས་
འདིའི་བརྙན་འཕྲིན་ལེ་ཚན་དང་ཚགས་པར་སྟེང་མ་གཏོགས་གཏམ་བཤད་
མ་མྱོང་། འོན་ཀྱང་། ངས་སྔར་བཞིན་བསིལ་འཇམ་རླུང་བུས་རང་ཉིད་ཀྱི་
སྐད་ཆ་དེ་དཔྱིད་དུས་མེ་ཏོག་གི་སེའུ་རྡུལ་བཞིན་རྒྱང་རིང་ཡུལ་དུ་ཁྱེར་ཏེ་ས་
གཞིའི་ཕུང་བོར་གཏོར་བ་དང་འདྲ་བར་རྒྱང་རིང་ཡུལ་དུ་འཁྱེར་བར་འདོད་
ཡོད།
དུས་འདི་ནས་བཟུང་ངས་རང་ལ་གོམས་སྲོལ་ཡ་མཚན་ཞིག་ཆགས་
ཡོད་པ་ཤེས་ཏེ། སྐབས་རེར་ངས་མེ་ལོང་དུ་བལྟས་ནས་གཏམ་བཤད་བྱེད་
ཀྱིན་འདུག
ངེད་ཚང་ལ་རྒྱུན་པར་ཤང་ལ་ནས་ཡོང་བའི་གཉེན་ཉེས་ཁེངས་ཡོད།
ཁོ་ཚོ་མེན་ཀི་ལར་འབྱོར་དོན་ནི་ལ་ལ་ནད་ལ་བལྟ་རུ་ཡོང་བ་དང་། ལ་ལ་
དངོས་ཆས་ཉོ་རུ་ཡོང་བ་རེད། ཐབ་ཚང་ནང་དུ་གཏམ་ཤབ་ཤུབ་བཤད་ཀྱིན་
པ་ནི་ཨ་ཅེ་ཨ་ནེ་ཚོ་དང་འགྲུལ་ཁང་དུ་འུར་ཆེན་པོས་རྩོད་པ་བྱེད་ཀྱིན་པ་
ནི་ཨ་ཁུ་ཨ་མྱེས་ཚོ་རེད། བྱིས་པ་དག་གིས་ཁང་བའི་ནང་དུ་རྩོད་པ་དང་ངུ་
མོ། འཁོན་རེས་སོགས་ཀྱི་ལས་ལ་གཡེང་ཡོད། འུར་འུར་ཟང་ཟིང་གི་ཁྲོད་
དུ། ང་རང་ལྐོག་ནས་གཙང་སྤྱོད་ཁང་ནང་སོང་སྟེ་མེ་ལོང་དང་ཁ་གཏད་དུ་
བསྡད་པ་ཡིན། ངས་མེ་ལོང་དུ་ལྟ་དུས་རང་ཉིད་མཐོང་མ་བྱུང་ལ་མཐོང་བྱུང་
བ་ནི་ཉན་མཁན་ཁྲི་སྟོང་མང་པོ་རེད།
ཨ་མས་ང་རང་སྟོང་བསམ་གྱི་ཁྲོད་ནས་སད་དུ་བཅུག་སོང་། “གཅེས་
ཕྲུག་མ། ཁྱོད་ཀྱིས་ནང་དུ་ཅི་ཞིག་བྱེད་ཀྱིན་ཡོད། མགྲོན་པོ་གཙང་སྤྱོད་ཁང་
དུ་ཡོང་དགོས་པ་རེད” ཟེར།
སྐབས་དེར། རང་ཉིད་ཀྱིས་མེ་ལོང་དུ་ཁ་གཏད་ནས་གཏམ་བཤད་བྱེད་
པ་ནི་གླེན་རྟགས་ཤིག་རེད་ཀྱང་འདོད་མྱོང་། ངས་རང་ཉིད་ལ “མཱ་ལཱ་ལཱ།
ཁྱོད་ཀྱིས་ཅི་ཞིག་བྱེད་ཀྱིན་ཡོད” ཅེས་བཤད།
ངའི་བསམ་པར། ང་ནི་སྔར་བཞིན་མི་གཅིག་ཀྱང་མེད་པའི་སློབ་ཁང་
དུ་སློབ་ཁྲིད་བྱེད་བཞིན་པའི་མཱ་ལཱ་ལཱ་ཆུང་ཆུང་དེ་ཡིན་ཡང་སྲིད།
འོན་ཀྱང་། གཅིག་བྱས་ན་དེ་འདྲ་ཙམ་མ་ཡིན། མེ་ལོང་ནང་གི་བུ་མོ་
དེའམ་འཛམ་གླིང་ལ་གཏད་ནས་གཏམ་བཤད་འདོད་པའི་བུ་མོ་དེ་ནི་མ་
འོངས་པའི་མཱ་ལཱ་ལཱ་ཡིན་ངེས་པའོ།དེ་བས།༢༠༠༨ ལོའི་ལོ་ཧྲིལ་བོར། ང་ཚོའི་
ཟི་ཝ་ཐི་ལ་འགད་གཏོར་བྱེད་དུས་ཀྱང་ང་རང་ཁ་རོག་གེར་མ་བསྡད་པར་ས་
གནས་དང་རྒྱལ་ཁབ་ཀྱི་བརྙན་འཕྲིན་ཁང་དང་རྒྱང་སྒྲོག་ཁང་། ཚགས་པར་
སོགས་ཀྱི་སྟེང་ནས་ཉན་མཁན་ཡོད་ཚད་ལ་གཏམ་བཤད་པ་ཡིན།

༡༢ སློབ་མའི་བུ་མོའི་ཉིན་ཐོ།
ཟླ ༡ ཚེས ༡༥ ཉིན་ནས་བཟུང་། བུ་མོ་སུ་ཡིན་ཡང་ལོ་ཚོད་ལ་མི་ལྟ་
བར་ཐམས་ཅད་སློབ་གྲྭར་འགྲོ་མི་ཆོག གལ་ཏེ་འདི་དང་འགལ་ན་ང་ཚོས་
ཇི་ལྟར་བསྒྲུབ་སྲིད་པ་ཁྱོད་ཚོས་རྟོགས་ངེས། མཇུག་འབྲས་ཡོད་ཚད་ཁྱིམ་
བདག་དང་སློབ་གཙོས་འགན་འཁུར་དགོས།
འདི་ནི༢༠༠༨ལོའི་ཟླ༡༢པའི་མཇུག་ཏུ་རྒྱང་སྒྲོག་པ་མོ་ལཱས་རླུང་འཕྲིན་
ལས་ཁུངས་ནས་བསྒྲགས་པའི་ཐ་ཚིག་རེད། དང་ཐོག་ངས་དེ་ནི་ཁོའི་སྨྱོ་
བཤད་ཅིག་ཡིན་པར་འདོད་དེ། ཅི་བྱས་ཀྱང་ད་ལྟ་དུས་རབས༢༡ཏུ་བསླེབས་
ཡོད་པས། མི་གཅིག་གིས་སློབ་མ་བུ་མོ་ཁྲི་ལྔ་ལྷག་གི་སློབ་སྦྱོང་གི་བགྲོད་
ལམ་འགོག་ཐུབ་བམ་སྙམ།
ང་ནི་སྤྲོ་སྣང་ཅན་གྱི་མི་ཞིག་ཡིན། ངའི་གྲོགས་པོ་ཚོས་ང་ལ་སྤྲོ་སྣང་
ལྡན་དྲགས་སོང་ཟེར། ཐ་ན་སྤྲོ་སྣང་ཚད་ལས་འགོངས་ཞེས་ཀྱང་བཤད་སྲིད།
འོན་ཀྱང་། ངས་མི་འདིས་ང་ཚོ་འགོག་ཐུབ་པར་ཡིད་ཆེས་མི་སྲིད་དེ་སློབ་
གྲྭར་འགྲིམ་པ་ནི་ང་ཚོའི་ཁེ་དབང་ཡིན།
ང་ཚོས་སློབ་ཁྲིད་སྟེང་ཁོའི་ཐ་ཚིག་གི་ཐད་ལ་རྩོད་གླེང་བྱས་པ་ཡིན།
“སུ་ཞིག་གིས་ཁོ་རང་འགོག་སྲིད་དམ། " བུ་མོ་ཞིག་གིས་བཤད། "ཐྲ་
ལི་སྦན་གྱི་སློབ་གྲྭ་བརྒྱ་ཕྲག་ལྷག་གཏོར་ཡང་མི་སུ་ཞིག་ཐོན་ཏེ་གདོང་གིས་
བསུ་ཐུབ་སོང་ངམ། "
"ང་ཚོས་བསྒྲུབ་ནུས་པ་རེད། " ངས་བཤད། “ང་ཚོས་སྲིད་གཞུང་
ལ་འབོད་སྐུལ་བཏང་ནས་གདོང་གཏད་ན། སྨྱོ་ལས་ཀྱི་གནས་བབ་འདིའི་ཁ་
ཕྱོགས་བསྒྱུར་སྲིད” ཅེས་བཤད།
བུ་མོ་ཞིག་གིས་བཤད་རྒྱུར། "སྲིད་གཞུང་གིས་ཧྥ་ཙི་ལུའུ་ལའི་རླུང་
འཕྲིན་ལས་ལུངས་ཀྱི་སྒོ་ཡང་རྒྱག་མི་ཐུབ་པར་སྲིད་གཞུང་གིས་ཅི་ཞིག་
ནུས་སམ།"
རྩོད་པ་འདི་གཅིག་འཕྲོར་གཅིག་གིས་མཐུད་ནས་བརྩད་པ་དང་ངས་
ཀྱང་ཕྱི་ནུར་མ་བྱས། འོན་ཀྱང་། རང་ཉིད་ཀྱིས་ཉན་བཞིན་དུ་རང་ལ་ཡང་
གདིང་ཤུགས་ཀྱིས་མི་འདང་བ་ཚོར་ཡོང་།
གཅིག་འཕྲོར་གཅིག་གིས་མཐུད་དེ་སྔར་ལས་མང་བའི་བུ་མོ་དག
སློབ་གྲྭ་འགྲིམ་དུ་མ་ཡོང་བ་རེད། རྒྱུ་མཚན་ཁོ་མོ་ཚོའི་ཨ་མ་དང་ཕུ་ནུ་ཚོས་
ཡོང་དུ་མ་བཅུག་པ་རེད།
ང་ཚོའི་སློབ་རིམ་འདིར་དང་ཐོག་སློབ་མ་བུ་མོ༢༧ཡོད་ཀྱང་ཉིན་
འགའི་རིང་ལ་མི༡༠མ་གཏོགས་ལྷག་མ་བྱུང༌།
ང་རང་ལ་སེམས་སྡུག་དང་བློ་ཕམ་ཡིད་ཆད་སྐྱེས་ཀྱང་ཁོ་ཚོར་རྒྱུས་
ལོན་བྱེད་ཐུབ། ང་ཚོའི་རིག་གནས་ཀྱི་ཁྲོད་དུ། སྐྱེས་མས་སྐྱེས་པ་ཚོར་འགྲན་
འཛུགས་མི་རུང་ཞིང་། ཨ་ཕ་དང་ཨ་ཁུ། ཕུ་ནུ་ཚོས་ཀྱང་ཁོ་མོ་ཚོའི་མི་ལུས་
བདེ་འཇགས་ཀྱི་ཕྱིར་དུ་སློབ་གྲྭ་འགྲོ་རུ་མ་བཅུག་པ་ཡིན་པར་རྒྱུས་ལོན
བྱེད་ཐུབ། འོན་ཀྱང་། འདི་ལྟ་བུའི་གནས་བབ་ཀྱིས་བློ་ཕམ་ཡིད་ཆད་ཀྱི་ཚོར་
བ་ཞིག་སྟེར་སྲིད་ལ། ཁྱིམ་ཚང་དེ་ཚོས་བུ་མོ་སློབ་གྲྭར་འགྲོ་རུ་མ་བཅུག་
པ་ནི་ཧྥ་ཙི་ལུའུ་ལར་མགོ་བོ་གུག་གུག་གིས་མགོ་བཏགས་པ་དང་གཉིས་
སུ་མེད་པའི་སྣང་བ་ཞིག་ཀྱང་སྟེར་སྲིད། ནམ་རྒྱུན་ང་རང་བར་ཆད་ཀྱིས་
སྡུག་བསྔལ་ཁྲོད་གནས་པ་རྟོགས་དུས། ངས་དཀོན་མཆོག་ལ་ལབ་གླེང་ཅུང་
ཟད་བྱས་པ་ཡིན། དཀོན་མཆོག་གིས་མཁྱེན། དེ་སྔ་ང་ཚོ་སློབ་ར་ན་གནས་
སྐབས་ཀྱི་ལོ་ཟླར་བཀའ་དྲིན་ཞུ་རུ་ཆུགས་ཤིག ང་ཚོ་ལ་བློ་སྤོབས་གནང་
རོགས། ང་ཚོས་སྔར་ལས་མང་བའི་ཁེ་དབང་བརྩོན་ལེན་བྱེད་ཆེད་འབད་པ་
བྱེད་རོགས་གནོངས།
རྒྱུན་ལྡན་གྱི་གནས་ཚུལ་འོག་ནས་སློབ་གྲྭའི་སློབ་ཁྲིད་ནི་ཟླ་དང
པོའི་གཟའ་འཁོར་དང་པོར་མཇུག་རྫོགས་རྗེས་དགུན་གནང་གཏོང་བ་ཡིན།
ཨ་ཕས་གནང་བ་ཕྱིར་སྣུར་བྱེད་རྒྱུ་ཐག་བཅད་པས་སློབ་ཁྲིད་ཟླ་དང་པོའི་
ཚེས༡༤བར་དུ་བྱས། འདི་ལྟར་ང་ཚོས་སློབ་གྲྭའི་ནང་དུ་སྡོད་པའི་སྐར་ཆ་
རེ་རེ་བརྩོན་ལེན་བྱས་པ་དང་སློབ་ཁྲིད་གྲོལ་རྗེས་ཤུལ་དུ་ལྷག་པའི་སློབ་
གྲོགས༡༠ཚང་མ་རྩལ་སྦྱང་ར་བ་ནས་ཅུང་ཟད་བསྡད་པ་ཡིན། རྒྱུ་མཚན་ཉི་
མ་དེ་ནི་ང་ཚོ་ལྷན་དུ་འཛོམས་པའི་ཆེས་མཐའ་མཇུག་གི་ཉིན་མོ་ཡིན་ཡང་
སྲིད།
དགོང་མོར། ངས་ཁྱིམ་ནས་ཡར་མར་གྱི་འདང་མང་པོ་བརྒྱབ་པ་ཡིན།
གལ་ཏེ་ང་རང་སློབ་གྲྭར་འགྲོ་མ་ཐུབ་ན་ང་རང་ཇི་ལྟར་འཚོའམ། ཧྥ་ཙི་ལུའུ་
ལའི་བཀག་སྡོམ་བཀའ་རྒྱ་མ་བསྒྲགས་སྔོན་དུ་སློང་གྲྭའི་ནང་གི་བུ་མོ་ཞིག་
གནས་ལ་བུད་སོང་། མོ་ད་ལྟ་ལོ་ན༡༢ལ་བུད་ཙམ་ཡིན། ངའི་ཕ་མ་གཉིས་
ཀྱིས་འདི་ལྟར་མི་བྱེད་པ་ངས་ཤེས་ཡོད། འོན་ཀྱང་ངས་སྔར་བཞིན་ཇི་ལྟར་
བསྒྲུབ་དགོས་པ་མི་ཤེས། གལ་ཏེ་ཚེ་གང་བོར་ཁྱིམ་དུ་བསྡད་དེ་ཕྱི་ཡུལ་དང་
འབྲེལ་ཐག་རྦད་དེ་བཅད་ནས་བརྙན་འཕྲིན་ལ་བལྟ་མི་ཐུབ་པ་དང་དཔེ་ཆ་
ཀློག་མི་ཐུབ་པ་ཡིན་ན་ངས་ཇི་ལྟར་བྱེད་དམ། ངའི་ཕུགས་བསམ་སྟེ་སྨན་པ་
ཞིག་ཏུ་ཇི་ལྟར་འགྱུར་རམ། ངས་རྩེད་ཆས་རྩེ་བཞིན་སེམས་སུ་ཐྲ་ལི་སྦན་
གྱིས་ཕ་ཁི་སི་ཐན་གྱི་བུ་མོ་ཚང་མར་བསམ་བློ་མེད་པའི་གཅིག་མཚུངས་སུ་
བཟོས་ནས་རྩེད་ཆས་ཤིག་ཏུ་གཏོང་འདོད་པ་ཡིན་ནམ་སྙམ།
ང་ཚོ་སློབ་མ་བུ་མོ་ཚོས་ཟླ་དང་པོའི་ཚེས༡༥མ་ཐོན་སྔོན་གྱི་སྐར་ཆ་རེ་
རེ་དམ་འཛིན་བྱེད་དུས་སུ། ཧྥ་ཙི་ལུའུ་ལས་འཇབ་རྒོལ་ཡང་ཡང་བྱས་སོང་། ལོ་
སྔོན་མར་དཀའ་སྡུག་གང་མང་མྱངས་ཟིན་ཡང་བསམ་ཡུལ་འདས་པ་ཞིག་
ནི༢༠༠༩ལོའི་ཟླ་དང་པོ་ནི་ང་ཚོའི་མི་ཚེའི་ཁྲོད་ཆེས་མུན་ནག་གི་ལོ་ཟླ་དེ་
ཡིན་སོང་། ནམ་རྒྱུན་སྔ་མོར་སློབ་གྲྭ་འགྲོ་དུས་སུ་དམར་གསོད་ཀྱི་དོན་རྐྱེན་
ཞིག་ཐོས་ངེས་ལ། སྐབས་ལན་རེར་གཉིས་རེ་ཡང་ཐོས་ཡོང་། ཐ་ན་ལན་
རེར་ཞག་མ་གཅིག་ལ་དོན་རྐྱེན་གསུམ་རེ་ཡང་འབྱུང་སྲིད། ཧྥ་ཙི་ལུའུ་ལའི་
ལག་གཡོག་པས་མེན་ཀི་ལའི་སྐྱེས་མ་ཞིག་བསད་པ་སྟེ། རྒྱུ་རྐྱེན་ནི་བྱ་སྤྱོད་
ལ་སྣང་འཇོག་མི་བྱེད་པ༼do fahashi༽ དང་མོ་ནི་གར་མཁན་ཞིག་ཡིན་
པས་རེད་ཟེར། ཁོ་ཚོས་ད་དུང་ཟི་ཝ་ཐི་གྲོག་རོང་ནས་སྐྱེས་པ་ཞིག་བསད་
འདུག་ཅིང་རྒྱུ་རྐྱེན་ནི་ཁོས་ཐྲ་ལི་སྦན་ལྟར་དུ་རྐང་སྣུམ་སྟོད་དུ་མཐོན་པོར་
མི་འཐེན་པས་ཡིན། ད་ལྟ། ཁོ་ཚོས་ང་ཚོར་སློབ་གྲྭར་འགྲོ་བ་ལ་ཡང་བཀག་
འགོག་བྱེད་མགོ་བརྩམས་བྱུང་།
ཉིན་ཞིག་གི་ཕྱི་དྲོར། ངས་ཨ་ཕས་ཁ་པར་སྣེ་ལེན་བྱེད་པ་ཐོས་ཏེ།
ཁོས་བཤད་རྒྱུར། “དགེ་རྒན་ཚང་མས་དང་ལེན་བྱས་མ་སོང་། ཁོ་ཚོ་ཚང་
མ་སྐྲག་སྣང་སྐྱེས་བཞིན་ཡོད་འདུག ངས་ཡང་བསྐྱར་ཐབས་བཀོད་ཅིག་
འཐེན” ཟེར། བཤད་ཚར་རྗེས་ཁོས་ཁ་པར་སར་བཞག་ནས་བྲེལ་འཚུབ་
ཀྱིས་སྒོར་བུད་སོང་།
BBCསྟེ་ཤུགས་རྐྱེན་ཆེས་ཆེར་ལྡན་པའི་དབྱིན་ཇིའི་ཀུན་ཁྱབ་རླུང་
འཕྲིན་ཀུང་ཟི་རུ་བྱ་བ་བསྒྲུབ་ཀྱིན་པའི་གྲོགས་པོ་ཞིག་གིས་ཨ་ཕས་རོགས་
སྐྱོར་བྱེད་དགོས་པའི་རེ་བ་ཞུས་པ་རེད། ཨ་ཕས་སློབ་གྲྭའི་ནང་གི་དགེ་རྒན་
ཞིག་གམ་སློབ་རིམ་མཐོན་པོའི་སློབ་མ་ཞིག་འཚོལ་རོགས་བྱས་ཏེ། ཀུང་ཟི་
འདིར་ཝུའུ་ཨར་ཏའི་སྐད་ཀྱི་དྲ་ཚིགས་སུ་ཐྲ་ལི་སྦན་གྱི་དབང་བསྒྱུར་འོག་
གི་འཚོ་བ་ཟིན་ཐོར་འགོད་པའི་ཉིན་ཐོ་འབྲི་རྒྱུ་དེ་ཡིན། དགེ་རྒན་ཐམས་
ཅད་ཀྱིས་དང་ལེན་མ་བྱས་ཀྱང་མཱ་ལི་ཨན་གྱི་ནུ་མོ་སྟེ་སློབ་རིམ་མཐོན་པོའི་
སློབ་མ་ཨ་ཡེ་ཧྭས་ཁས་ལེན་བྱས་སོང་།
ཉིན་གཉིས་པར་མགྲོན་པོ་ཞིག་ཐོན་ཞིང་ཁོ་ནི་ཨ་ཡེ་ཧུའི་ཨ་ཕ་རེད།
ཁོས་རང་ཉིད་ཀྱི་བུ་མོའི་གཏམ་རྒྱུད་བརྗོད་པར་མི་འཐད་པར་ན་རེ། “འདི་
བྱས་ན་ཉེན་ཁ་ཆེ་དྲགས་འདུག"” ཟེར།
ངའི་ཨ་ཕས་ཁོ་དང་རྩོད་པ་མ་བྱས། འོན་ཀྱང་ཁོས་བཤད་འདོད་པ་
ནི་ཐྲ་ལི་སྦན་ལ་གདུག་རྩུབ་ཆེ་ཡང་ཁོ་ཚོས་བྱིས་པ་ཞིག་ལ་གནོད་སྐྱེལ་མི་
སྲིད་ཅེས་པ་དེ་ཡིན། ཡིན་ཡང་ཁོས་ཨ་ཡེ་ཧྭའི་ཨ་ཕའི་ཐག་གཅོད་ལ་བརྩི་
བཀུར་བྱས་ཏེBBCལ་ཁ་པར་བཏང་ནས་གཏམ་ངན་འདི་བཤད་གྲབས་
བྱས།
སྐབས་དེར་ང་རང་ལོ༡༡ཡིན་ཡང་ཅིའི་ཕྱིར་ང་ལ་འབྲི་རུ་མི་འཇུག་པ་
ཡིན་ཞེས་འདྲི་ཐུབ་སོང་། ལོས་ཡིན་ཏེ། ཁོས་འཚོལ་འདོད་པ་ནི་སློབ་རིམ་
མཐོན་པོའི་ནང་ལོ་ན་ཅུང་ཟད་ཆེ་བའི་སློབ་མ་ཞིག་ཡིན་པ་ལས་བྱིས་པ་
ཆུང་ཆུང་ཞིག་ཡིན་མི་སྲིད་པ་ངས་ཤེས་ཡོད།
ང་རང་ཨ་ཕའི་རེ་བས་ཁེངས་ཤིང་བྲེལ་འཚུབ་དང་སེམས་ཁྲལ་ཆེ་
བའི་ངོ་གདོང་ལ་ཅེར། ཁོ་རང་དུས་རྒྱུན་འཇིགས་སྐུལ་ལ་མི་སྐྲག་པར་བློ་
སྤོབས་ཆེན་པོས་རྣམ་འགྱུར་སྟོན་ནུས་པ་ཡིན། ཡིན་ཡང་དེ་ནི་རྒྱལ་ནང་
དང་ས་གནས་དེའི་སྨྱན་གཟུགས་ཙམ་ཡིན་པས་ཁྱབ་སྒྲོག་ཁྱབ་ཁོངས་ལ་
ཚད་ཡོད་པ་ཡིན། ཉིན་ཐོ་འདི་དག་ནི་ཕ་ཁི་སི་ཐན་གྱི་ཕྱི་རོལ་དུ་གནས་
པའི་མི་རྣམས་ཀྱིས་མཐོང་ཐུབ་ཀྱང་སྲིད། ཅིས་ཀྱང་འདི་ནིBBCདྲ་ཚིགས་
རེད། ད་བར་དུ་ཨ་ཕ་ནི་ངའི་རྒྱབ་རྟེན་ཡིན། འོ་ན། ང་རང་ཨ་ཕའི་རྒྱབ་རྟེན་
ཐེངས་ཤིག་བྱེད་ཆོག་གམ། འདང་རྒྱག་མི་དགོས། ངས་ཀྱང་ཤེས་ཡོད། ངས་
ནུས་པ་ཡིན། མུ་མཐུད་དུ་སློབ་གྲྭ་འགྲིམ་ཐུབ་ཆེད་ངས་ཅི་བྱས་ཀྱང་ཆོག་པ་
ཡིན།འོན་ཀྱང་།ཐོག་མར་ཨ་མའི་བསམ་ཚུལ་ལ་ཡིད་འཇོག་བྱེད་དགོས།
གལ་ཏེ་མོ་རང་སྐྲག་པ་ཡིན་ན་ངས་བསྒྲུབ་མི་སྲིད། རྒྱུ་མཚན་ནི་གལ་
ཏེ་ཨ་མའི་རྒྱབ་སྐྱོར་མེད་ན་ངས་རང་ཉིད་ལ་རྟེན་ས་མེད་པའི་ཚོར་སྣང་
ཞིག་སྐྱེ་ཡོང་།
འོན་ཀྱང་། ཨ་མ་འཐད་པ་བྱུང་སོང་། མོས༼ཁུ་རན་གསུང་རབ༽ ཁྲོད་
ཀྱི་ཚིག་གཅིག་གིས་མོའི་ལན་གྱི་ཚུལ་དུ་བསྟབས་པ་རེད་དེ། "རྫུན་གཏམ་
ནི་ཕམ་པར་ངེས་ཀྱང་བདེན་ལུགས་ནི་ནམ་ཡང་སྤོབས་པ་ཆེན་པོས་མདུན་
དུ་བསྐྱོད་ཐུབ། ” མོས་ད་དུང “དཀོན་མཆོག་གིས་ཁྱོད་ལ་མགོན་སྐྱབས་
གནང་ངེས། རྒྱུ་མཚན་ནི་ཁྱོད་ཀྱིས་བསྒྲུབ་པའི་ལས་འགན་ནི་དྲང་བདེན་
ཡིན་པས་སོ" ཟེར།
ཟི་ཝ་ཐི་ནས་མི་མང་ཆེ་བས་མཐོང་བ་ནི་ཉེན་ཁ་ཡིན་མོད། འོན་
ཀྱང་། ངའི་ཁྱིམ་མི་ཚོས་དེ་ལྟ་བུའི་བསམ་ཚུལ་གྱིས་འཚོ་བར་ངོས་འཛིན་
མི་བྱེད་པར་ང་ཚོས་མཐོང་བ་ནི་འགྲུབ་ཐུབ་ཚོད་ཡིན། དེར་མ་ཟད་ང་ཚོས་
རང་ཉིད་ཀྱི་ཁྱིམ་གཞིའི་བདེ་སྡུག་གི་ཕྱིར་དུ་སྟོབས་ཤུགས་འབུལ་དགོས་
པའི་འོས་འགན་ཡོད་པར་འདོད་ཡོད། ངའི་ཨ་ཕ་དང་ངེད་གཉིས་ནི་ཕུགས་
བསམ་རིང་ལུགས་པ་ཞིག་ཡིན། ངེད་གཉིས་ཀྱིས་རྒྱུན་པར་འདི་ལྟར་བཤད་
དེ། “དོན་དག་ཇེ་ལེགས་ནས་ཇེ་ལེགས་སུ་འགྲོ་སྲིད། " ཅེས་བཤད་པ་
ཡིན། ཨ་མ་ནི་ང་ཚོའི་རྒྱབ་རྟེན་གྱི་བྲག་རྡོ་ལྟ་བུ་ཡིན། ང་ཚོས་མགོ་བོ་ཡར་
བཀྱགས་ནས་སྐར་དབྱིངས་སུ་སྙེག་སྐབས། མོ་རང་ཞབས་ཟུང་བརྟན་པོས་
ས་གཞིའི་སྟེང་འགྲེང་ཡོད། ཡིན་ཡང་ངེད་གསུམ་པོའི་སེམས་ཁོངས་སུ་རེ་
བས་ཁེངས་ཡོད། མོ་ན་རེ། “སྐད་གསེང་མཐོན་པོས་བཤད་ཐུབ་ན་ད་ཡོད་
ཀྱི་གནས་ཚུལ་ཇེ་ལེགས་སུ་འགྲོ་ཡང་སྲིད" ཅེས་བཤད།
ངས་སྔོན་ཆད་ཉིན་ཐོ་འབྲི་མ་མྱོང་བས་ཇི་ལྟར་མགོ་རྩོམ་པ་ཡང་མི་
ཤེས་མོད། BBCཡི་གསར་འགོད་པ་དེས་ང་ལ་རོགས་བྱེད་ངེས་ཡིན་ཟེར།
ང་དང་འབྲེལ་གཏུགས་བྱེད་ན་བདེ་འཇགས་ལ་བསམ་བློ་བཏང་སྟེ་ངའི་ཨ་
མའི་ཁ་པར་སྟེང་གཏོང་བ་ཡིན། ངེད་ཚང་ལ་གློག་ཀླད་ཅིག་ཡོད་ཀྱང་མེན་
ཀི་ལ་གྲོང་དུ་རྒྱུན་པར་གློག་ཆད་འགྲོ་བར་མ་ཟད་དྲ་འཇུག་བྱེད་ས་ཡང་ཧ་
ཅང་ཉུང་། ཐེངས་དང་པོར་ང་ལ་ཁ་པར་གཏོང་སྐབས་ཁོས་བཤད་རྒྱུར་རང་
ཉིད་ཀྱི་ཁ་པར་གསང་འཕྲིན་སྡེ་ཁག་གིས་ཉན་དཔྱད་བྱེད་ཀྱིན་འདུག་པས་
ཆུང་མའི་ཁ་པར་སྤྱོད་བཞིན་ཡོད་ཟེར།
ཁོའི་བསམ་ཚུལ་ལྟར་ན་ངས་མིང་རྫུན་མ་བཀོལ་ནས་ཉིན་ཐོ་བྲིས་ན་
ཐྲ་ལི་སྦན་གྱིས་ཉིན་ཐོའི་རྩོམ་པ་པོ་སུ་ཡིན་པ་ཤེས་མི་ཐུབ་ཟེར། ངས་རང་
མིང་བརྗེ་མི་འདོད་ཀྱང་ཁོས་ངའི་བདེ་འཇགས་ལ་སེམས་ཁུར་བྱེད་ཀྱིན་
ཡོད་པ་ཡིན། དེའི་ཕྱིར་ཁོས་ང་རང་ལ་ཁུའུ་ཨར། མ་ཁེ་ཟེར་བའི་སྨྱུག་མིང་
ཞིག་བཏགས་ཤིང་མེ་ཏོག་ཅིག་གི་མིང་རེད་ལ་ཡང་གཅིག་བྱས་ན་ཕི་ཧྲི་
ཐོན་དམངས་ཁྲོད་ངག་རྒྱུན་ཁྲོད་ཀྱི་དཔའ་མོ་ཞིག་གི་མིང་ཡང་ཡིན།
ངའི་ཉིན་ཐོ་དང་པོ་ནི༢༠༠༩ལོའི་ཟླ༡པོའི་ཚེས༣ཉིན་བྲིས་པ་ཡིན་
ཧྥ་ཙི་ལུའུ་ལས་ཁྱབ་བསྒྲགས་བྱས་པའི་སློབ་འགོག་དུས་ཡུན་ལ་ཐོན་ཞིང༌།
པར་གཟའ་འཁོར་གཉིས་ཀྱི་དུས་ཚོད་ཡོད། ཉིན་ཐོའི་ཁ་བྱང་ལ "ང་སྐྲག་
ཅེས་བཀོད། ངས་གྲོང་ཕྱིའི་རི་བོའི་སྟེང་རྒྱུན་ཆད་མེད་པའི་མེ་མདའ་དང་
སྒྱོགས་མདེལ་གྱི་སྒྲའི་ཁྲོད་དུ་སེམས་རྣལ་ལ་ཕབ་ནས་དཔེ་ཀློག་བྱེད་པར་
དཀའ་ཁག་ཆེ་ཚུལ་དང་། མཚན་མོ་ཡང་གཉིད་ཁུགས་པར་དཀའ་ཚུལ་
སོགས་བྲིས་ཡོད། དེ་མིན་ནམ་རྒྱུན་སྔ་དྲོར་སློབ་གྲྭར་འགྲོ་དུས་སུ་མགོ་བོ་
ཀྲོག་ཀྲོག་བྱས་ནས་ཕྱིར་ལྟ་བྱེད་དགོས་ཤིང་ཐྲ་ལི་སྦན་གྱི་མིས་རྗེས་དེད་
ཡོད་མེད་ལ་སེམས་ཁྲལ་བྱེད་དགོས་པ་ཡང་བྲིས་ཡོད།
ངས་སུས་ཀྱང་མི་ཤེས་པའི་ཐོབ་ཐང་ཞིག་གིས་ཁང་བའི་བསྐུངས་ཏེ་
ལྐོག་ནས་ཉིན་ཐོ་བྲིས་པ་ཡིན། འོན་ཀྱང་། མཉམ་འབྲེལ་དྲ་རྒྱར་བཀའ་དྲིན་
ཞུ་དགོས་འདུག འཛམ་གླིང་ཧྲིལ་བོར་ཟི་ཝ་ཐི་ནས་བྱུང་བའི་གཏམ་རྒྱུད་
མཐོང་དུ་བཅུག་སོང་། འདི་ཡོད་ཚད་ཀྱི་བྱུང་བ་ནི་ཡུན་རིང་གི་རེ་སྒུག་བྱས་
མཐར་དཀོན་མཆོག་གིས་ང་ལ་ཁྱད་མཚར་བའི་ཞ་སྨྱུག་བསྩལ་མཐར་
འདུན་མ་གཞི་ནས་མངོན་འགྱུར་བྱུང་བ་དང་ཀུན་ནས་མཚུངས།
ངའི་ཉིན་ཐོ་རྗེས་མའི་ནང་དུ། སློབ་གྲྭ་ཇི་ལྟར་ངའི་འཚོ་བའི་སྙིང་བོར་
གྱུར་ཚུལ་དང་སློབ་ལྭ་གྱོན་ནས་མེན་ཀི་ལ་གྲོང་གི་སྲང་ལམ་ནས་འགྲོ་དུས་
སེམས་སུ་ཇི་འདྲའི་ཁེངས་ཉམས་ཆེ་ཚུལ་བཅས་བྲིས་ཡོད།
ཁུའུ་ཨར། མ་ཁེ་རུ་གྱུར་བར་དགའ་སྣང་ཇི་ལྟར་ཆེ་ན་གསང་བ་སྲུང་
རྒྱུ་དེ་ལྟར་དཀའ་ངལ་ཆེ། ལྷག་པར་དུ་སློབ་གྲྭའི་ནང་སྲུང་རྒྱུ་ཧ་ཅང་དཀའ།
མི་ཚང་མས་མིང་མི་ཤེས་པའི་ཕ་ཁི་སི་ཐན་གྱི་སློབ་མ་བུ་མོ་ཞིག་གིས་བྲིས་
པའི་ཉིན་ཐོའི་ཐད་དུ་གཏམ་གླེང་བྱེད་ཀྱིན་འདུག་ཅིང་དེ་མིན་བུ་མོ་ཞིག་
གིས་ད་དུང་དེ་ཉིད་དཔར་དུ་བཏབ་ནས་ངའི་ཨ་ཕ་ལ་ལྟ་རུ་བཅུག
"བྲིས་པ་ལེགས།"  ངའི་ཨ་ཕས་ལན་འདེབས་ཞོར་དུ་ཧ་གོ་བའི་
འཛུམ་ཆུང་ཞིག་མངོན་ཡོང་།
སློབ་གྲྭའི་སྒོ་རྒྱག་རྒྱུའི་ཐ་ཚིག་དེ་དོན་དངོས་སུ་གྱུར་པ་དང་བསྟུན་
ནས་ངས་སྔར་ལས་ལྷག་པའི་སྒོ་ནས་ལྷག་ལུས་ཀྱི་དུས་ཚོད་ཐུང་ཐུང་ནང་
ཆེས་མཐའ་གི་སློབ་གྲྭ་འགྲིམ་པའི་ཉིན་མོ་དམ་འཛིན་བགྱིས་པ་ཡིན། ཆེས་མཐའ་
མཇུག་གི་ཉི་མ་དེ་ཚོའི་ནང་དུ་སློབ་གྲྭའི་ཕྱོགས་ནས་སློབ་ལྭ་གྱོན་ན་ཉེན་ཁ་
ཆེ་དྲགས་པར་སྙམ་པས་ནམ་རྒྱུན་གྱི་ལ་བ་བརྗེ་རྗེས་སློབ་གྲྭར་ཤོག་ཟེར། ང་
ནི་ཧྥ་ཙི་ལུའུ་ལའི་བཙན་ཤེད་ཀྱི་འོག་ནས་བག་འཁུམ་མི་སྲིད། འོན་ཀྱང་
ངས་སློབ་གྲྭའི་སློབ་ལྭའི་སྐོར་གྱི་སྒྲིག་ལམ་སྲུང་བརྩི་བྱེད་པ་ཡིན་པས་ཉིན་
དེར་ངས་ཧྭ་བར་ཁུ་སྨེ་ཙི་གློ་དམར་ཞིག་གྱོན་པ་ཡིན།
སྒོ་ཕྱི་རུ་གོམ་པ་དང་པོ་སྤོས་མ་ཐག་གོམ་པ་ཕྱིར་འཁུམ་དགོས་མིན་
སྐར་ཆ་གཅིག་རིང་སོམ་ཉི་བྱས་པ་ཡིན། ང་ཚོས་གོ་ཐོས་བྱུང་བ་ལྟར་ན་ཨ་
ཧྥུ་ཧན་དུ་བུ་མོ་མང་པོ་ཞིག་གི་གདོང་ལ་ཚྭ་སྐྱུར་བླུགས་པའི་སྐྱི་གཡའ་བའི་
དོན་རྐྱེན་བྱུང་མྱོང་ཡོད་ལ། འདི་ལྟ་བུའི་དོན་རྐྱེན་གནས་འདིར་སྔར་བྱུང་མ་
མྱོང་ཡང་བྱུང་ཟིན་པ་ཐམས་ཅད་ལ་བརྟག་ན་འབྱུང་མི་སྲིད་པ་ཡང་མ་ཡིན།
འོན་ཀྱང་། ངས་སྔར་བཞིན་སློབ་གྲྭའི་ཕྱོགས་སུ་འགྲོ་བའི་གོམ་པ་སྤོས་པ་
ཡིན།
ད་ལྟའི་མེན་ཀི་ལ་གྲོང་ནི་ཡ་མཚར་བའི་ས་ཆ་ཞིག་ཡིན་ཏེ། བོའུ་སྐད་
དང་སྒྱོགས་མདེལ་གྱི་སྐད་ནི་གནས་འདིའི་རྒྱབ་ལྗོངས་རོལ་དབྱངས་ཡིན་
ཞིང་སྲང་ལམ་དུ་མི་གཅིག་ཀྱང་མཐོང་རྒྱུ་མི་འདུག༼གལ་ཏེ་ཁྱོད་ཀྱིས་མི་
ཞིག་མཐོང་བ་ཡིན་ན། རང་དབང་མེད་པར་ཤབ་ཤུབ་ངང་། འདི་ནི་འཇིགས་
་རིང་ལུགས་པ་མིན་ནམ་ཞེས་བཤད་ཀྱང་སྲིད།༽ འོན་ཀྱང་། ཧྭ་བར་ཁུ་
སྨེ་ཙི་གློ་དམར་གྱོན་པའི་བུ་མོ་ཞིག་ལྐོག་ནས་སློབ་གྲྭར་འགྲོ་བའི་ལམ་དུ་
ཡོད།
དེའི་རྗེས་ཀྱི་ཉིན་ཐོའི་ནང་། BBCཡི་གསར་འགོད་པས་ང་ལ་སྔར་
ལས་མང་བའི་ཟི་ཝ་ཐིའི་གསར་འགྱུར་ཕྲིས་ཤིག་ཟེར། འོན་ཀྱང་ངས་ཇི་
ལྟར་འབྲི་དགོས་པ་མི་ཤེས། ཁོས་ང་ལ་དམར་གསོད་སྐོར་གྱི་དོན་རྐྱེན་དེ་
དག་ཕྲིས་ཟེར། དེ་ནི་ཁོ་ལ་མཚོན་ནས་བཤད་ན་གསར་འགྱུར་ཞིག་ཡིན་པ་
མངོན་གསལ་རེད་ཀྱང་ང་ལ་མཚོན་ནས་བཤད་ན་ཉིན་རྒྱུན་དུ་བརྒྱུད་ཟིན་
པའི་དོན་དག་ནི་གསར་འགྱུར་ཞིག་ཏུ་བརྩི་ག་ལ་རུང་།
ད་ལྟ་ང་ལ་སྐྲག་སྣང་མེད་པ་འདྲ། ཉིན་ཞིག་སློབ་གྲྭ་གྲོལ་རྗེས་ལམ་
བར་དུ་ངས་རང་ཉིད་ཀྱི་རྗེས་ནས་སྐྱེས་པ་ཞིག་གིས “ངས་ཁྱོད་གསོད་རྒྱུ
ཡིན” ཟེར་བ་ཐོས་བྱུང་། ངས་རང་ཉིད་ཀྱི་སྙིང་ལྡིང་མཚམས་བཞག་ཀྱང་
གོམ་པ་སྤོ་མཚམས་མ་བཞག་པར་གོམ་འགྲོས་མགྱོགས་སུ་བཏང་ནས་
ཁོ་རང་ཐང་རིང་གི་ས་ནས་བསྐྱུར་རག་བར་དུ་སོང་བ་ཡིན། ང་རང་ཡུལ་
ལ་ཐོན་རྗེས་སྒོ་ཁྲོགས་སེ་བརྒྱབ་ཅིང་སྐར་ཆ་འགའ་འགོར་རྗེས་སྒོ་སྲུབས
ནས་ཁོ་ལ་ལྐོག་ལྟ་བྱས་པ་ཡིན། ཁོ་གནས་དེ་རུ་བསྡད་ཡོད་པ་ལས་ང་ལ་རྩ་
བ་ནས་དོ་སྣང་བྱེད་ཀྱིན་མེད་པར་ཁ་པར་ནང་གི་མི་དེར་སྐད་རྒྱག་བཞིན་
འདུག
ངས་རང་དབང་མེད་པར་རང་ཉིད་ལ་འཕྱ་སྨོད་བྱས་པ་ཡིན་ཏེ། “མཱ་
ལཱ་ལཱ། སྐྲག་དགོས་སའི་དོན་དག་གང་མང་ཡོད་པས། དངོས་སུ་མི་སྣང་བའི་
ཉེན་ཁ་རྟོག་བཟོ་བྱས་ནས་རང་ལ་སྐྲག་སློང་དགོས་དོན་མི་འདུག”
དོན་ངོ་མར་ང་རང་ཆེས་སྐྲག་དགོས་སའི་དོན་དག་ནི་ངའི་ཐོབ་ཐང་
ལྷང་ལ་འབུད་རྒྱུ་དེ་ཡིན། ཐེངས་དང་པོར་ཁུའུ་ཨར། མ་ཁེའི་ཐོབ་ཐང་ངོ་
མ་ནི་སུ་ཡིན་པར་དོགས་པ་སྐྱེས་མཁན་ནི་མོ་ཉིས་པཱ་རེད། སློང་གསེང་གི་
ངལ་གསོའི་སྐབས་སུ་མོ་ན་རེ། “ངས་ཚགས་པར་སྟེང་ནས་ཉིན་ཐོ་ཞིག་
བཀླགས་པ་དང་ཉིན་ཐོའི་ནང་བྲིས་པའི་གཏམ་རྒྱུད་ནི་བལྟས་ཚོད་ཀྱིས་འུ
ཅག་གི་གཏམ་རྒྱུད་དང་འུ་ཅག་གི་སློབ་གྲྭ་ནས་བྱུང་བ་དང་འདྲ་བས་ཁུའུ་
ཨར་ནི་ཁྱོད་རེད། འགྲིག་གམ། ” ཞེས་དྲིས།
ངས་མོ་ཉིས་པཱ་ལ་རྫུན་བཤད་མི་རུང་། འོན་ཀྱང་། ངས་ཁས་བླངས་
རྗེས་མོ་རང་སྔར་ལས་ཁོང་ཁྲོ་ལངས་ཏེ། "འདི་ལྟ་བུའི་གསང་བ་གལ་ཞིག་
ཀྱང་ང་ལ་མི་བཤད་པར་ཁྱོད་ཀྱིས་ད་དུང་རང་ཉིད་ནི་ངའི་ཆེས་བཟང་བའི་
གྲོགས་པོ་ཡིན་ཟེར་ཐུབ་བམ" ཞེས་དྲིས་མཐར། ཁ་ཕྱིར་འཁོར་ཏེ་ང་རང་
རྒྱབ་ཀྱིས་ཕྱོགས་ནས་བུད་སོང་། འོན་ཀྱང་། མོ་རང་ཁོང་ཁྲོ་ལངས་ཀྱང་ངའི་
གསང་བ་ཕྱི་རུ་མི་སྒྲོག་པ་ངས་ཤེས་ཡོད།
ངའི་གསང་བ་ཕྱི་ལ་ཤོར་དུ་བཅུག་པ་ནི་ངའི་ཨ་ཕ་རེད། དེ་ཡང་ཁོས་
སེམས་ཆུང་མ་བྱས་པར་ཁ་ནས་ཤོར་བ་རེད། སྐབས་དེར། ཁོས་གསར་
འགོད་པ་ཞིག་ལ་ཞིབ་བརྗོད་བྱས་པར། སློབ་གྲྭ་འཚོགས་པའམ་གྲོལ་བའི་
ལམ་བར་དུའང་བྱིས་པ་འདི་ཚོར་མཚོན་ན་ཧ་ཅང་འཇིགས་སྐྲག་ཆེ་བ་ཞིག་
རེད། ཁོ་ན་རེ། “ངའི་བུ་མོ་ཡང་ཁ་པར་གཏོང་བཞིན་པའི་མི་ཞིག་གིས་མོ་
རང་གསོད་རྒྱུ་རེད་ཅེས་གོ་བ་ལོག་མྱོང་། ཚགས་པར་སྟེང་ནས་ཉིན་ཐོ་འདི་
བཀླགས་པའི་ཀློག་པ་པོས་ཕལ་ཆེར་གཏམ་རྒྱུད་འདི་དྲན་སྲིད་ཀྱི་རེད།"
དེས་ན། ཟླ༤བར་བསླེབས་རྗེས་ང་རང་ཁུའུ་ཨར། མ་ཁེ་བྱས་ནས་གསང་
བའི་ཉིན་ཐོ་འབྲི་བའི་ཉིན་མོ་འདི་ལྟར་མཇུག་རྫོགས་སོང་།
འོན་ཀྱང་། ཉིན་ཐོ་དེ་དག་གིས་ནུས་པ་ཐོན་འདུག ད་ལྟ། ཧྥ་ཙི་ལུའུ་
ལས་ཕ་ཁི་སི་ཐན་གྱི་བུ་མོའི་སློབ་གྲྭའི་སྒོ་བརྒྱག་པའི་བསམ་འདུན་དེར་མི་
རྣམས་ཀྱིས་དོ་སྣང་བྱས་པ་དང་། གསར་འགོད་པ་སྐོར་ཞིག་གིས་གནས་
ཚུལ་གྱི་འཕེལ་རིམ་རྗེས་འདེད་སྤེལ་གཏོང་གི་མགོ་ཚུགས་ཤིང་། དེའི་ཁྲོད་
ཀྱི་གཅིག་ནི༼ཉིག་ཡོག་དུས་བབ༽ ལས་ཐོན་པ་རེད།

༡༣ གཏན་དུ་གྲོལ་བའི་སློབ་ཁྲིད།
ངས་བཅར་འདྲི་དང་ལེན་བྱས་པ་ནས་བཟུང་མེན་ཀི་ལའི་མི་རེ་འགའ་
སྐབས་རེར་ང་རང་འཚོལ་དུ་འོངས་ནས་ཁྱོད་ཀྱིས་བསྒྲུབས་པ་བཟང་ཟེར།
འོན་ཀྱང་། ངའི་ཨ་མའི་གྲོགས་པོ་མང་པོ་ཞིག་གིས་ངས་བརྙན་འཕྲིན་ནང་
དུ་གདོང་གཡོགས་མེད་པ་ལ་མི་དགའ་བའི་རྣམ་འགྱུར་སྟོན་པ་དང་། ཐ་ན་
འགའ་ཞིག་གིས་ཨ་མ་ལ་བུ་མོར་གཉོར་སྐྱོང་ལེགས་པོ་མ་བྱས་ན་དམྱལ་
བར་ལྷུང་སྲིད་ཟེར། ཨ་མས་ངག་ལས་ཅི་ཡང་མི་བརྡོལ་ཡང་མོའི་སེམས་སུ
ངས་གདོང་ཁེབས་བརྒྱག་དགོས་པའི་རེ་བ་བཅངས་ཡོད་པ་ངས་རྟོགས་ཡོད
འོན་ཀྱང་།ཨ་མས་ངའི་གདམ་གསེས་ཁས་མི་ལེན་པ་དང་མོའི་གྲོགས་མོས་
མོར་ལེ་བདའ་བྱས་པ་གང་ཡིན་ཡང་མོས་སྔར་བཞིན་ང་ལ་རྒྱབ་སྐྱོར་བྱེད་
ངེས།
དེ་དང་ཆབས་ཅིག་ཏུ་ང་རང་གི་གྲོགས་པོ་ཚོས་ཀྱང་ཁྱོད་ཀྱིས་ཅིའི་
ཕྱིར་རང་ཉིད་ཀྱི་ངོ་གདོང་འཛམ་གླིང་ཡོངས་ལ་མཐོང་དུ་བཅུག་པ་ཡིན་
ཟེར། ངས་ལན་བཏབས་དོན། “ཧྥ་ཙི་ལུའུ་ལའི་མི་ཡིས་གདོང་ཁེབས་
བརྒྱབ་པ་ནི་ཁོ་ཚོས་ཉེས་པ་བཟོས་ཡོད་པས་རེད། འོན་ཀྱང་ང་ཚོས་སྦས་
སྐུང་བྱ་དགོས་དོན་ཅི་ཡང་མེད། ངས་བུ་མོ་ཚོའི་ཕྱིར་དུ་སྐད་ཆ་བཤད་པ་
དང་སློབ་གསོ་མྱོང་བའི་ཁེ་དབང་ལ་འབོད་སྐུལ་བཏང་བ་ཡིན་པས་ང་རང་
ཁེངས་སེམས་སྐྱེས་ཡོད། ངས་རང་ཉིད་ཀྱི་ཐོབ་ཐང་ཀུན་ལ་བསྒྲགས་པར་
ཁེངས་སེམས་སྐྱེས་ཡོད། "
སྨྱོ་ཧམ་ཅན་གྱི་མི་ཞིག་གིས་ཉིན་འགའི་ནང་དུ་སློབ་མ་བུ་མོ་ཁྲི་ལྔ་
སློབ་རའི་ནང་ནས་ཕུད་ཀྱང་། བལྟས་ཚོད་ལ་མི་རྣམས་ཀྱིས་སེམས་ཁུར་
བྱེད་པ་ནི་ངས་གདོང་ཁེབས་གྱོན་ན་འགྲིག་མིན་དེ་རེད། དེར་མ་ཟད། ངའི་
ནུ་བོ་ཧུའུ་ཧྲར་གྱིར་བཤད་རྒྱུར། “ད་ལྟ་ཁོའི་རེ་བར་རང་ཉིད་ནི་བུད་མེད་
ཅིག་ཡིན་ན་བསམ་ཡོད། དེ་ལྟར་ཡིན་ན་སློབ་གྲྭར་འགྲོ་མི་དགོས་པ་རེད”
ཟེར། སྐབས་རེར། ངའི་བསམ་པར་འཇིག་རྟེན་འདི་ཟང་ཟིང་དུ་གྱུར་ཚར་
འདུག་པ་ཡིན་ནམ་སྙམ།
ངའི་ཨ་ཕ་དང་ཨ་མ་གཉིས་ཀྱིས་བརྙན་འཕྲིན་འཕྲུལ་ཆས་ལས་ངས་
བཅར་འདྲི་དང་ལེན་བྱས་པའི་བརྙན་ངོས་དེར་ལྟ་བར་དགའ། ཡིན་ཡང་
ང་རང་རྒྱུན་པར་བརྙན་འཕྲིན་སྟོན་དུས་ཁང་བའི་ནང་བསྡད་པ་མིན། ང་
བཅར་འདྲི་དང་ལེན་བྱེད་པར་དགའ། རྒྱུ་མཚན་ནི་བུ་མོ་ཚོ་སློབ་གྲྭར་འགྲོ་
བའི་ཁེ་དབང་ནི་ཇི་འདྲའི་གལ་ཆེ་བ་ཞིག་ཡིན་པ་རྟོགས་པས་ཡིན། འོན་
ཀྱང་ང་རང་བཅར་འདྲིའི་ལེ་ཚན་ལ་ལྟ་རྒྱུར་མི་དགའ། ངས་ཀྱང་ཅི་ཡིན་པ་
མི་ཤེས་མོད་འཛམ་གླིང་ཧྲིལ་པོས་ང་རང་མཐོང་སོང་ན་སྐྱོན་མི་འདུག་མོད་
ང་རང་གིས་རང་ལ་ལྟ་བར་མི་འདོད།
དེར་མ་ཟད། ཚད་ངེས་ཅན་ཞིག་ནས་བལྟས་ན་ང་ཡང་ཕྱི་ཚུལ་ཁོ་
ན་ལས་དོ་སྣང་མི་བྱེད་པའི་མི་དེ་དག་དང་ཁྱད་མི་འདུག་པ་ངས་ཀྱང་ཁས་
ལེན་བྱེད་ངེས་ཡིན། གློ་བུར་དུ། ངས་རང་ཉིད་ཀྱི་གཟུགས་བྱད་ལ་དོ་སྣང་་
བྱེད་པའི་མགོ་བརྩམས་བྱུང་། ངས་ཞིབ་ཕྲ་འདི་དག་ལ་སྔོན་ཆད་དེ་འདྲའི་
མཉམ་འཇོག་བྱས་མ་མྱོང་། ངའི་སྐྱི་པགས་ནག་དྲགས་ཅིང་སྨིན་མ་སྦོམ་
དྲགས་པ། མིག་གཉིས་ལ་ཆེ་ཆུང་ཡོད་པ་རྟོགས་སོང་བར་མ་ཟད། གདོང་གི་
ནག་ཐིག་དག་ལ་ལྷག་ཏུ་སུན་སྣང་སྐྱེས་བྱུང་།
སློབ་གྲྭ་དངོས་སུ་སྒོ་བརྒྱབ་པའི་སྔོན་གྱི་ཉིན་གཉིས་ལ་ཨ་ཕ་ཧྭ་ཝ་
དཀར་པོར་ཐེངས་གཅིག་སོང་ནས༼ཉིག་ཡོག་དུས་བབ༽ ལས་ཐོན་པའི་
པར་ལེན་གསར་འགོད་པ་གཉིས་དང་ངོ་ཕྲད། ང་ཡང་ཁོའི་རྗེས་འབྲངས་
ནས་སོང་བ་ཡིན། ཁོ་ཚོས་ངའི་ཨ་ཕ་གདན་འདྲེན་ཞུས་ཏེ་ཐུག་འཕྲད་བྱེད་
དོན་ནི་སློབ་གྲྭ་སྒོ་བརྒྱག་པའི་ཆེས་མཐའ་མཇུག་གི་ཉིན་མོར་ཁོ་ཚོས་ང་
རང་ལ་རྗེས་འདེད་བརྙན་ཕབ་བྱས་ཆོག་མིན་ཤེས་འདོད་པ་དེ་ཡིན། དེའི་
ཁྲོད་ཀྱི་གསར་འགོད་པ་ཞིག་ངའི་ཕྱོགས་ལ་འཁོར་ནས། “གལ་ཏེ་ཉིན་
ཞིག་ལ་ཁྱོད་རང་ཟི་ཝ་ཐི་གྲོག་རོང་དང་སློབ་གྲྭར་འགྲོ་མ་ཐུབ་ན་ཁྱོད་ཀྱིས་
ཅི་ཞིག་བྱ” ཞེས་དྲིས། ང་ནི་ཨུ་ཚུགས་དང་རང་རློམ་གྱིས་ཁེངས་པའི་མི་
ཞིག་ཡིན་པས་ངས་ཕྱིར་ལན་དུ། “དེ་ནི་འབྱུང་མི་སྲིད་པ་ཞིག་རེད” ཅེས
བཤད་པ་ཡིན། འོན་ཀྱང་ཁོས་འབྱུང་སྲིད་ངེས་རེད་ཅེས་ཨུ་ཚུགས་བྱས་པས་
ང་རང་གིས་ཉན་བཞིན་དུ་ངུས་པ་ཡིན། ངའི་བསམ་པར་ཕལ་ཆེར་སྐབས་
དེ་ནས་བཟུང་ཁོ་ཚོས་དངོས་བྲིས་བརྙན་འཕྲིན་གྱི་གཙོ་གནད་ངའི་སྟེང་དུ་
བསྒྱུར་རྒྱུའི་ཐག་བཅད་པར་འདོད།
སློབ་གྲྭའི་སྒོ་རྒྱག་པའི་ཆེས་མཇུག་མཐའི་ཉིན་གྱི་སྔ་དྲོར། མི་གཉིས་
ཅན་གྱི་བརྙན་ཕབ་ཚོ་ཁག་ཅིག་ངེད་ཚང་ལ་བསླེབས། ཁོ་ཚོ་འབྱོར་དུས་ང་
རང་ད་དུང་གཉིད་ཡོད། ཁོ་ཚོས་ཨ་ཕར་ང་རང་ལ་ཉིན་གཅིག་གི་རིང་རྗེས་
འདེད་བརྙན་ཕབ་བྱེད་རྒྱུ་ཡིན་པར་བཤད་པས་ཨ་ཕ་ཧ་ལས་པ་དང་ཁོ་ཚོས་
སློབ་གྲྭ་ནས་བརྙན་དབབ་པར་འཐད་པ་ལས་ཡུལ་ནས་མི་ཆོག་ཚུལ་བཤད།
ཁོས་བརྙན་ལེན་པ་ཡི་བསམ་ཚུལ་བསྒྱུར་རྒྱུའི་ཚོད་ལྟ་བྱེད་པ་ངས་ཐོས་
ཀྱང་། མཐའ་མར། ཁོས་སྔར་བཞིན་གཟུར་བཤོལ་བྱས་པས་བརྙན་འབེབ་
མགོ་བརྩམས་བྱུང་།
“ཁོ་ཚོས་ང་ཚོ་བཀག་འགོག་བྱེད་མི་ཐུབ། " ངས་བརྙན་ལེན་པར་
བཤད། “ངས་རང་ཁྱིམ་དང་སློབ་གྲྭ། ཐ་ན་ས་ཆ་གང་ཞིག་ཡིན་ཡང་སློབ
གསོ་མྱང་སྲིད་ཅིང་། འདི་ནི་ང་ཚོས་འཇིག་རྟེན་འདིར་འཚོལ་ཞིབ་བྱེད་
སྟངས་ཤིག་ཡིན་ཏེ། ཉིད་ཀྱིས་ང་ཚོའི་སློབ་གྲྭ་དང་ང་ཚོའི་ཕ་ཁི་སི་ཐན། ང
ཚོའི་ཟི་ཝ་ཐི་སྐྱོབ་རོགས་མཛོད། " ངའི་བཤད་སྟངས་ལ་ཉན་ཚོད་ཀྱིས་རེ་
བས་ཁེངས་ཡོད་ཀྱང་དོན་ངོ་མར་སེམས་ཁྲལ་བྱེད་བཞིན་ཡོད། ཨ་ཕས་ང་
ལ་བལྟས་ནས་གདོང་ལ་ཐབས་མེད་ཀྱི་འཛུམ་ཞིག་མངོན་ནས་བུ་མོའི་ཕྱིར་
དུ་ང་རྒྱལ་དང་སེམས་ཁྲལ་ཅིག་དུས་མཉམ་དུ་སྐྱེས་བཞིན་འདུག ངའི་མིག་
མདུན་དུ་མ་འོངས་པར་ཁྱིམ་དུ་བཀག་ཡོད་པའི་རང་ཉིད་ཤར་ཞིང་ལག་ཏུ་
འབྱོར་བའི་དཔེ་ཆ་ཐམས་ཅད་ཀློག་སྲིད་ལ་ཚར་རག་བར་དུ་ཀློག་སྲིད། ང་
རང་ལོ་ན༡༡ཡིན། ངའི་སློབ་སྦྱོང་གི་བཤུད་ལམ་དངོས་གནས་ཚར་སོང་བ་
ཡིན་ནམ། མཐའ་མཇུག་ང་ཡང་སློབ་མཚམས་བཞག་པའི་བུ་མོ་དེ་ཚོ་དང་
འདྲ་བར་ཟ་མ་གཡོས་སྦྱོར་བ་དང་གད་བརྡར་བ་བྱེད་དགོས་སམ། སྐབས་
དེར་ངས་ཤེས་མེད་པ་ཞིག་ནི། ངས་བཤད་པའི་སྐད་ཆ་དེ་དག་མི་མང་
ཞིག་གིས་ཐོས་སྲིད་ཅིང་། ཁོ་ཚོའི་ཁྲོད་ཀྱི་མི་ལ་ལ་ནི་རྒྱང་ཐག་རིང་བའི་
རྒྱལ་ཁམས་ན་ཡོད་པ་དང་། ལ་ལ་ནི་ཟི་ཝ་ཐི་དང་ཐྲ་ལི་སྦན་གྱི་བཙན་རྫོང་
ན་ཡོད་ཀྱང་སྲིད།
རྗེས་སུ། ང་དང་ངའི་གྲོགས་པོ་ཚོ་སློབ་གྲྭའི་སྒོ་ཆེན་དུ་བསླེབས་དུས།
བརྙན་ལེན་འཕྲུལ་ཆས་འདིས་ང་ཚོའི་བྱ་སྤྱོད་ཚང་མ་བརྙན་ཕབ་བྱས། ང་
ཚོ་ནི་དུར་མཆོད་ཅིག་ཏུ་འགྲོ་བ་དང་འདྲ་བར་ང་ཚོའི་འདུན་མ་རིང་དུ་ཡལ།
ཉིན་དེར། ང་ཚོས་ཆེས་མཇུག་མཐའི་ཉིན་མོར་སློབ་གྲྭར་ཡོང་རྒྱུའི་ཁ་
དན་བཞག་ཡོད་ཀྱང་སློབ་མ་གསུམ་ཆའི་གཉིས་ལྷག་ཡུལ་དུ་བསྡད་ནས་
སློབ་གྲྭར་མ་ཡོང་། གློ་བུར་དུ་བུ་མོ་ཞིག་སློབ་གྲྭའི་སྒོ་ཆེན་བརྒྱུད་དེ་ཐོན་
པ་དང་མོའི་ཨ་ཕ་དང་ཕུ་ནུ་ཚོས་མོ་རང་སློབ་གྲྭར་འགྲོ་བར་བཀག་འགོག་
བྱས་ཀྱང་ཁོ་རང་ཚོ་ཁྱིམ་ལས་བྲལ་བའི་གླགས་དང་བསྟུན་ནས་ཁ་རོག་
གེར་བྲོས་ནས་ཡོང་བ་རེད། འདི་ནི་ཇི་འདྲའི་ཡ་མཚན་གྱི་འཇིག་རྟེན་ཞིག་
རེད་ཨང༌། སློབ་གྲྭར་འགྲོ་འདོད་པའི་བུ་མོ་ཚོས་དྲག་ཆས་མི་སྣའི་མེ་མདར་
བཞའ་དགོས་པར་མ་ཟད། ད་དུང་རང་ཉིད་ཀྱི་ཁྱིམ་མི་དང་ཡང་གཡོལ་
དགོས་པ་རེད།
ཉི་མ་འདི་རིམ་བཞིན་མཇུག་རྫོགས་པ་དང་བསྟུན་ནས་དགེ་རྒན་
རྣམས་ཀྱིས་ཡོད་ཚད་རྒྱུན་ལྡན་ཞིག་ཏུ་སྣང་བར་བྱས་ཤིང་དགེ་རྒན་འགས་
ཐ་ན་ཁྱིམ་གྱི་ལས་བྱ་བཀོད་སྒྲིག་བྱས་པས་དགུན་གནང་རྫོགས་རྗེས་ང་ཚོ་
ཡང་བསྐྱར་སློབ་གྲྭར་ལོག་ཐུབ་པ་འདྲ། ཆེས་མཐའ་མཇུག་གི་ཅོང་སྒྲ་གཞི་
ནས་གྲགས་པ་དང་ལྕམ་མཱ་ལི་ཨན་གྱིས་སློབ་སྐབས་མཇུག་རྫོགས་པ་ཁྱབ་
བསྒྲགས་བྱས། དེ་ཡང་ལོ་སྔོན་མ་དག་དང་མི་འདྲ་བ་ཞིག་ནི་སློབ་སྐབས་
རྗེས་མ་འཚོག་པའི་ཉིན་མོ་ཁྱབ་སྒྲོག་བྱས་མ་སོང་ལ། ང་དང་ངའི་གྲོགས་པོ་
ཚང་མས་རྩལ་སྦྱང་ར་བ་ནས་ཕན་ཚུན་ལ་འཐམ་འཁྱུད་དང་ཡིད་སེམས་སྐྱོ་
སྡུག་གིས་ཁེངས་ཏེ་ཕན་ཚུན་ཁ་འབྲལ་མི་ཐུབ་པར་གྱུར།
དེ་ནས་ང་ཚོས་ཆེས་མཇུག་མཐའི་ཉིན་མོ་དེ་ནི་ཆེས་མཛེས་སྡུག་ལྡན་
པའི་ཉིན་མོ་ཞིག་བྱེད་རྒྱུའི་ཐག་བཅད་དེ། ཚང་མ་བསྡད་ནས་ཆེས་མཇུག་
མཐའི་ཉིན་མོ་དེ་ཕྱིར་འགྱངས་བྱེད་ཅི་ཐུབ་བྱས། ང་ཚོ་སློབ་ཆུང་སྡེ་ཁག་གི་
སློབ་ཁྲིད་ཐོག་ཁང་དུ་སོང་ཞིང་འདི་ནི་ང་ཚོས་སློབ་སྦྱོང་བྱེད་མགོ་རྩོམ་ས
ཡིན། སྐབས་དེ་དུས་ང་ཚོ་ཚང་མ་བྱིས་པ་ཡིན། དེ་ནས་ང་ཚོས་ཆུང་དུས་ཀྱི་
རྩེད་མོ་དག་བརྩེས་པ་ཡིན། ཨ་མྲ་དང་ཁང་བའི་སྟེང་ནས་ལྡིང་བ། དཔོན་
དམག་གིས་རྐུན་ཇག་འཛིན་པ་སོགས་གླེན་རྟགས་ཚ་བའི་རོལ་རྩེད་འདི་
དག་རྩེ་བཞིན་དུ་མགོ་རྔ་མེད་པའི་དབྱངས་རྟ་ཞིག་ངག་ནས་བཀུག་པ་ཡིན།
མ་མཐའ་ཡང་། དུས་ཚོད་འདི་དག་གི་ནང་དུ་ང་ཚོས་ཐྲ་ལི་སྦན་མི་སྣང་བར་
བྱས་པ་ཡིན།
སྟབས་ཉེས་པ་ཞིག་ནི་ཉིན་དེར་མོ་ཉིས་པཱས་ང་ལ་ཁ་ཡ་མི་བྱེད། རྒྱུ
མཚན་ནི་ཉིན་འགའི་སྔོན་དུ་ངེད་གཉིས་ཀྱིས་འཁོན་རེས་བརྒྱབ་སོང་་བས་
ཡིན།
ཡུལ་དུ་ཐོན་རྗེས་ང་རང་ངུས་པ་དང་ཨ་མ་ཡང་ངུས་སོང་། ཨ་ཕ་ཕྱིར་
ཡུལ་དུ་ཐོན་རྗེས་ང་ལ། "སེམས་ཁྲལ་མ་བྱེད། གཅེས་ཕྲུག་མ། ཁྱོད་ད་དུང་
སློབ་གྲྭར་འགྲོ་ཐུབ་ངེས་ཡིན” ཟེར།
ཁོ་ཡང་རང་ཉིད་ཀྱིས་སེམས་ཁྲལ་བྱེད་པའི་དོན་དག་ཡོད་དེ། དགུན་
གནང་བཏང་རྗེས་བུའི་སློབ་གྲྭ་སྔར་ལྟར་འཚོགས་དགོས། བུ་མོའི་སློབ་གྲྭའི་
སྒོ་བརྒྱབ་པ་དེས་སློབ་གྲྭའི་ཡོང་འབབ་འབོར་ཆེན་ཞིག་ཇེ་ཉུང་དུ་སོང་བ་
མཚོན། ཁོས་ཡོང་འབབ་འདི་དག་ལ་བརྟེན་ནས་དགེ་རྒན་གྱི་གླ་ཕོགས་
དང་མལ་ཁང་གི་གླ་རིན་སྤྲོད་དགོས་པ་རེད། ནམ་རྒྱུན་དང་འདྲ་བར་ཁྱིམ་
ཚང་མང་ཆེ་བ་ཞིག་གིས་སློབ་རིན་སྤྲད་མེད་པ་དང་ཁྱིམ་ཚང་འགའ་ཞིག་
གིས་ཧྥ་ཙི་ལུའུ་ལས་བཀག་སྡོམ་བཀའ་རྒྱ་བསྒྲགས་རྗེས་སློབ་རིན་ཡང་
མི་སྤྲོད་པ་རེད། དགུང་གནང་སྔོན་གྱི་ཉིན་རྗེས་མ་དག་ཏུ་ཨ་ཕས་མ་རྩའི་
འབྱུང་ཁུངས་བཙལ་ཏེ་ཁང་རིན་དང་ཆུ་གློག་གི་རིན། ད་དུང་དགེ་རྒན་གྱི་
གླ་ཕོགས་སྤྲད་པ་རེད།
ཉིན་དེའི་དགོང་མོར། མཁའ་རླུང་གི་ཁྲོད་དུ་འུར་འུར་གྱི་སྒྱོགས་སྒྲས་
ཁེངས་ཤིང་ང་རང་ཐེངས་གསུམ་ལ་སད་བྱུང་། ཉིན་གཉིས་པའི་ནངས་མོར་
ཁྱིམ་ཚང་གང་བོས་གང་བྱུང་འདི་བྱུང་མེད་པར་ཟི་ཝ་ཐུ་དང་ཁ་འབྲལ་
རྒྱུའི་སྐོར་ཁ་བརྡ་བྱས་ནས་ང་རང་རྒྱང་ཐག་རིང་བའི་བཅའ་སྡོད་སློབ་གྲྭར་
བསྐྱལ་རྒྱུ་བྱས། དེ་ཡང་ངའི་ཨ་ཕས་བཤད་པ་ནང་བཞིན་ཟི་ཝ་ཐི་ནི་ང་ཚོའི་
ཕ་ཡུལ་ཡིན། དེ་ཉིད་དཀའ་ཁག་ཕྲད་དུས་ང་ཚོས་གཡས་འདེགས་གཡོན་
སྐྱོར་བྱེད་དགོས་པ་ཡིན།

༡༤ གསང་བའི་སློབ་གྲྭ།
ཨ་ཕའི་རེ་བར་ངའི་དབྱིན་ཡིག་གི་ཆུ་ཚད་མུ་མཐུད་དུ་ཇེ་མཐོར་
བཏང་ན་བསམ་ཡོད། དེ་བས། ངས་བརྙན་འཕྲིན་ལེ་ཚན༼ མོ་བཙོག་སྦེ་ཐྲི༽
༼ Ugly betty༽ཡིDVDབལྟ་བར་སྐུལ་འདེད་གཏོང་བ་ཡིན། DVDའདི་
ནི་དབྱི་སི་ལན་སྦོ་ཡི་གསར་འགོད་པ་ཞིག་གིས་ང་ལ་བྱིན་པ་ཡིན།
ང་སྦེ་ཐྲི་ལ་དགའ་སྟེ། མོས་ཧ་ཅང་ཆེ་བའི་སོ་ཤུབས་གྱོན་ཞིང་དཀྱེལ་
ཡངས་ཀྱི་བློ་ཁོག་ལྡན། མོ་དང་མོའི་གྲོགས་པོ་ཚོ་ཉིག་ཡོག་སྲང་ལམ་དུ་
འགྲོ་སྐབས་གདོང་ཁེབས་གྱོན་མེད་ཅིང་སྐྱེས་པ་ཞིག་གིས་འགྲོ་རོགས་ཀྱང་
བྱེད་ཀྱིན་མེད་པས་དངོས་གནས་ང་རང་ཧ་ལས་སོང་། ངས་ཆེས་བལྟ་རྒྱུར་
དགའ་བ་ནི་སྦེ་ཐྲིའི་ཨ་ཕས་མོར་ཟ་མ་གཡོ་སྦྱོར་བྱེད་པ་ལས་མོས་རང་གི་
ཨ་ཕ་ལ་ཟ་མ་གཡོ་སྦྱོར་མི་བྱེད་པ་དེ་ཡིན།
ཡིན་ཡང་། བརྙན་འཕྲིན་ཟློས་གར་འདིས་ང་ལ་སློབ་ཁྲིད་གཞན་ཞིག་
ཀྱང་བྱས་སོང་། སྦེ་ཐྲི་དང་མོའི་གྲོགས་མོ་ཚོར་ཁེ་དབང་ངེས་ཅན་ཞིག་ཡོད་
ཀྱང་ཨ་རིའི་སྐྱེས་མ་རྣམས་ཀྱང་སྐྱེས་པ་དང་ཡོངས་སུ་གདན་ཐོབ་གཅིག་
མཚུངས་མ་ཡིན་ཏེ། ཁོ་མོ་ཚོའི་སྣང་བརྙན་ནི་ཚོང་ལས་ཅན་དུ་གྱུར་ཡོད།
ངའི་བསམ་པར་ཕྱོགས་ག་གེ་མོ་ཞིག་ནས་བལྟས་ན་ཨ་རིའི་སྤྱི་ཚོགས་ནས་
ཀྱང་སྐྱེས་མ་ནི་གཤམ་རྫས་ཤིག་ཡིན་པ་འདྲ།
སྨད་གཡོག་དེ་འདྲའི་ཐུང་ཞིང་གོང་བ་དེ་འདྲའི་དམའ་བ་མཐོང་ན་ཨ་
རི་ནས་རས་ཀྱིས་འདང་གི་ཡོད་མེད་ལ་དོགས་པ་ཞིག་ཀྱང་སྐྱེས་ཡོང་།
འོད་སྡེར་ཆུང་ཆུང་འདིའི་ནང་དུ་ཡོད་པ་ནི་མིག་ཤེལ་ཆེན་པོ་བརྒྱབ་
ཅིང་སོ་ཤུབས་མདོག་ཆེན་གྱོན་པའི་བུ་མོ་ཞིག་ཡིན། འདི་ལྟ་བུའི་འོད་སྡེར་
ནི་ས་འདིར་བཀག་དངོས་ཡིན་པས་དངོས་ནས་སྨྱོ་ཧམ་ཚ་བོ་འདུག སྦེ་ཐྲི་
དང་མོའི་གྲོགས་མོ་ཚེ་ཉིག་ཡོག་སྲང་ལམ་དུ་རང་དབང་གི་ངང་ནས་འགྲོ་
དུས།ང་ཚོ་ནི་ཁྱིམ་དུ་བཀག་སྟེ་ཅི་ཡང་བྱ་རྒྱུ་མེད་པར་བསྡད་ཡོད། འདི་ལས་
ང་ལ་ཚོར་བ་ཡ་མཚན་ཞིག་བྱིན་སོང་།
ངས་བལྟས་པའི་གློག་བརྙན་གཞན་ཞིག་ནི༼སྤྱི་སྐད་སྨྲ་རོགས༽
༼ Mind Your Language༽ ཞེས་པ་དེ་ཡིན། དུས་རབས༢༠བའི་ལོ་
རབས༸༠ནང་གི་དབྱིན་ཇིའི་དགོད་སྤྲོའི་གློག་བརྙན་འདིར། འཛམ་གླིང་གི་
ས་ཆ་སོ་སོ་ནས་ཐོན་པའི་ན་གཞོན་སྐོར་ཞིག་སློབ་ཁང་དུ་འཛོམས་ནས་
དབྱིན་ཡིག་སློབ་སྦྱོང་བྱེད་ཀྱིན་འདུག ལྕམ་མཱ་ལི་ཨན་གྱིས་འོད་སྡེར་འདི་
ངའི་ཨ་ཕ་ལ་སྤྲད་ཅིང་མཇུག་མཐར་ངས་ལྟ་ཐུབ་སོང་བ་ཡིན། སྤྲོ་བ་ཧ་
ཅང་འཕེལ་བས་དགད་ནས་མཚམས་ཀྱང་འཇོག་མི་ཐུབ། ཡིན་ཡང་། དེས་
དབྱིན་ཡིག་སློབ་སྦྱོང་བྱེད་པར་དོན་ལྡན་གྱི་ནུས་པ་ཐོན་ཡོད། རྒྱུ་མཚན་ནི་
ལེ་ཚན་ནང་གི་མི་ཚོས་བཤད་པ་ནི་ཧ་ཅང་དགོད་བྲོ་བས་ཡིན། ངས་དེའི་
ཁྲོད་དུ་བཤད་འདོད་པའི་ཁ་དཔེ་འགའ་ཤེས་སོང་། དཔེར་ན། ལེགས་པོ་ཞེ་
དྲག་འདུག༼jolly good༽ ཡག་འདུག ༼h’okay༽ བཟོད་སྒོམ་གནང
རོགས། ༼excooze me༽ སྒོ་བརྒྱབ་མི་འདུག༼thassairye-that’s all
right༽ སོགས།
ད་ལྟ། ངའི་ནུ་བོ་ཨ་ཐཱར་དང་ཁོའི་རྩེད་གྲོགས་ཚོས་རྩེད་མོ་གསར་བ་
ཞིག་རྩེ་མགོ་བརྩམས་བྱུང་། དེ་ནི་དཔོན་དམག་གིས་རྐུན་ཇག་འཛིན་པའི་
མ་དཔེ་གསར་བ་ཞིག་རེད་ལ་ཁོ་དང་ཁོའི་གྲོགས་པོ་ཚོས་རྩེད་ཐབས་འདི་
དམག་དཔུང་གིས་ཐྲ་ལི་སྦན་ལ་འཐབ་འཛིང་བྱེད་པར་བཅོས། ཁྱིམ་མཚེས་
བྱིས་པ་དག་གིས་ལག་ཏུ་དངོས་པོ་ཐོགས་ཚད་མཚོན་ཆར་བཀོལ། ཁོ་ཚོས་
ཤིང་དུམ་དང་ལྟེབ་བཅག་བཏང་བའི་ཤོག་བུ་མེ་མདའ་བྱས་ལ་ཕྱི་རུ་དོར་
བའི་བཏུང་སྣོད་དམ་བེ་ལག་འབོམ་དུ་བྱས།
དམག་འཁྲུག་དང་འཇིགས་སྐུལ་རིང་ལུགས་ནི་བྱིས་པ་ཚོའི་རྩེད་མོར་
གྱུར།
སྐབས་རེར། ངའི་ནུ་བོ་རྣམས་ཀྱང་ཐྲ་ལི་སྦན་གྱི་འཐབ་རྒྱལ་བ་དང་
དམག་ཕྱོགས་ཀྱི་དམག་མིར་རྫུས་ཏེ་ཡོད། སྤྱིར་ཁོ་ཚོས་དེའི་དོན་ཅི་ཡིན་
པ་མི་ཤེས་མོད། ཁོ་ཚོས་ངེད་ཚང་གི་ཁང་ཀླད་དུ་འཐབ་ར་བརྩིགས་ནས་
དམག་འཁྲུག་ཅིག་འཁྲབ་པ་རེད།
ཉིན་ཞིག་ལ། ངས་ཨ་ཐཱར་གྱིས་ཁང་བའི་ལྟག་སྐོར་དུ་དབུགས་འཚབ་
འཚབ་ཀྱིས་ས་དོང་ཞིག་བརྐོ་བཞིན་པ་མཐོང་།
ངས་ཁོ་ལ། “ཁྱོད་ཀྱིས་ཅི་ཞིག་བྱེད་ཀྱིན་ཡོད” ཅེས་དྲིས།
ཁོས་ཆེས་སྤྱིར་བཏང་དང་ཆེས་རང་བཞིན་གྱི་སྐད་གདངས་ཀྱིས་ང་
ལ། “དུར་ས་རྐོ་བཞིན་ཡོད” ཅེས་བཤད་པ་ན། ང་རང་དབང་མེད་པར་
དངངས་འདར་ཞིག་སྐྱེས་ཡོང་
དུས་ཚོད་འདི་དག་གི་རིང་ལ། ངས་རྟག་ཏུ་ཁུའུ་ཨར། མ་ཁེའི་པུར་
མིང་བཀོལ་ནས་པོད་འཕྲིན་འབྲི་བཞིན་ཡོད།
བུ་མོའི་སློབ་གྲྭ་ཡོད་ཚད་སྒོ་བརྒྱབ་ནས་ཉིན་བཞིའི་རྗེས་སུ། ཧྥ་ཙི་
ལུའུ་ལའི་ལག་གཡོག་པས་ཡང་བསྐྱར་སློབ་གྲྭ༥གཏོར་སོང་། ང་རང་ཧ་ལས་
ཏེ་བྲིས་དོན། སློབ་གྲྭ་འདི་དག་ནི་སྒོ་བརྒྱབ་ཟིན་པས་ཅིའི་ཕྱིར་ད་དུང་གཏོར་
དགོས་སམ།
དེ་དང་མཉམ་དུ། དམག་ཕྱོགས་ནས་བལྟས་ཚོད་ཀྱིས་ཁོམ་ལོང་དང་
བྲལ་ཡང་དོན་ངོ་མར་འཕེལ་ཚད་ཅི་ཡང་མེད། དམག་མི་ཚོས་འཛིང་རགས་
ནང་དུ་དུ་བ་འཐེན་བཞིན་ཉིན་མོར་བོའུ་སྐད་རྒྱུན་མི་ཆད་པ་དང་མཚན་
གང་བོར་རི་མགོར་གཏད་ནས་སྒྱོགས་ཆེན་འཕེན་པ་རེད། ཡིན་ཡང་། ཞག་
གང་བོ་བསྐྱལ་རྗེས་ཕྱི་ཉིན་བསྒྲགས་ཡོང་བ་ནི་དམག་ཕྱོགས་ཀྱི་འཕེལ་ཚད་
མ་ཡིན་པར་ཐྲ་ལི་སྦན་གྱིས་ཡང་བསྐྱར་མི་གཉིས་གསུམ་ཞིག་བསད་པ་དེ་
རེད། ཟི་ཝ་ཐི་ན་ཡོད་པའི་མི་རྣམས་ཀྱིས་རྒྱང་སྒྲོག་པ་མོ་ལཱ་ཡིས་རྩ་ཚིག་
ཁྱབ་བསྒྲགས་བྱས་རྗེས་མདུན་དུ་བཅར་ནས་བྲབས་ཁྲིམས་ལ་ལྟ་བ་རེད།
ཡིན་ཡང་དཔེ་ཆ་ཀློག་འདོད་པའི་བུ་མོ་དག་ནི་ཁྱིམ་དུ་བཀག་ཅིང་ཁྱིམ་ནི་
བཙོན་ཁང་ཞིག་དང་ཁྱད་མི་འདུག
མུན་ནག་དང་ཡི་མུག་པའི་ཉི་མ་དེ་ཚོར། ང་ཚོས་ཐྲ་ལི་སྦན་གྱི་མི་སྣའི་
སྒེར་གྱི་གསང་གྲོས་མང་པོ་ཞིག་ཐོས་པ་དང་། དེ་ནས་གློ་བུར་དུ་ཧྥ་ཙི་ལུའུ་
ལས་བུ་མོའི་སློབ་གྲྭའི་བཀག་རྒྱ་མེད་པར་བྱ་རྒྱུར་འཐད་པ་བྱུང་ཡང་། ཁོ་
ན་རེ། "བུ་མོ་ཆུང་ཆུང་དག་ཁོ་ན་སློབ་གྲྭར་སོང་ཆོག ལོ༡༠ཡན་གྱི་བུ་མོ་
དག་གིས་སྔར་བཞིན་ཡུལ་དུ་བསྡད་ནས་ཁྱིམ་སྦུག་སྲུང་བྱ་དམ་སྲུང་བྱེད་
དགོས” ཟེར།
ང་རང་ད་ལྟ་ལོ༡༡ཡིན། འོན་ཀྱང་ངས་བཀག་རྒྱ་དེ་དག་གིས་རང་ཉིད་
ལ་ཚོད་འཛིན་བྱེད་དུ་འཇུག་མི་འདོད་པར་མ་ཟད། ང་ལོ༡༠ཅན་གྱི་བྱིས་པ་
ཞིག་ཏུ་རྫུ་རྒྱུ་ཡང་སླ་མོ་ཡིན།
ལྕམ་མཱ་ལི་ཨན་གྱིས་ལོ་རིམ་མཐོ་བའི་བུ་མོ་དག་ལ་འཕྲིན་ཞིག་
སྤྲིངས་ཏེ་གལ་ཏེ་ཁྱོད་ཚོས་བཀག་རྒྱ་དང་རྒྱབ་འགལ་བྱེད་ཕོད་ན་མོས་
སློབ་གྲྭའི་སྒོ་ཆེན་འབྱེད་སྲིད། མོ་ན་རེ། “ཁྱོད་ཀྱིས་སློབ་ལྭ་མི་གྱོན་པར་
སྤྱིར་བཏང་གི་ཧྲ་བ ཱར་ཁི་སྨེ་ཙི་གྱོན་ན་ཁོ་ཚོས་སྣང་འཇོག་བྱེད་མི་སྲིད་པ་
རེད” ཟེར། དེ་བས། ཉིན་གཉིས་པར་ངས་རྒྱུན་གོས་གྱོན་ཏེ་དཔེ་ཆ་མགོ་
དཀྲིས་ནང་སྦས་ནས་མགོ་བོ་མཐོན་པོར་དགྱེས་བཞིན་སྒོར་སོང་བ་ཡིན།
ཡིན་ཡང་། སློབ་གྲྭའི་སྒོ་བརྒྱབ་པའི་ཟླ་གཅིག་འདིའི་ནང་དུ་མེན་
ཀི་ལ་འགྱུར་ཟིན། ད་ལྟའི་སྲང་ལམ་ནི་ལྷིང་འཇགས་ཤིག་ཡིན་པས་བདུད་
གྲོང་ཅིག་དང་འདྲ། ཚོང་ཁང་ཚང་མས་སྒོ་བརྒྱབ་ཅིང་ཁང་བའི་ནང་ནག་
དུབ་བེར་འདུག ཐ་ན་ནམ་རྒྱུན་ཡར་མར་ལ་འགྲོ་བའི་མི་རྣམས་ཀྱི་འུར་
སྒྲ་དེ་ཡང་དམའ་མོ་ཞིག་ཏུ་གྱུར་འདུག སུམ་ཆའི་གཅིག་ཡན་གྱི་མི་འབོར་
གནས་འདི་དང་ཁ་བྲལ་ནས་སོང་འདུག
བཀག་རྒྱ་དང་འགལ་ནས་ཉེན་ཁར་མི་འཛེམ་པར་སློབ་གྲྭར་སོང་བའི་
ཉིན་དང་པོར། སློབ་གྲྭར་འགྲོ་བའི་ལམ་ཁ་རུ་ང་དང་ངའི་གྲོགས་པོ་ཚོ་ཅུང་
ཟད་སྐྲག་ཀྱང་ང་ཚོའི་སེམས་སུ་ཐབས་ཇུས་ཤིག་གྲ་སྒྲིག་བྱས་ཡོད་དེ། གལ་
ཏེ་ཐ་ལི་སྦན་གྱིས་ང་ཚོའི་ལམ་བཀག་པ་ཡིན་ན། ང་ཚོས། ང་ཚོ་ནི་སློབ་རིམ་
བཞི་བ་ཡིན་ཞེས་ལན་འདེབས་ངེས།
ཉིན་དེའི་སྔ་མོར། ང་རང་སློབ་གྲྭར་ཐོན་ནས་སློབ་གྲྭའི་སྒོ་ཆེན་དུ་
འཛུལ་སྐབས་སེམས་སུ་བཤད་མི་ཤེས་པའི་དགའ་སྤྲོ་ཞིག་སྐྱེས་ཡོང་། ལྕམ་
མཱ་ལི་ཨན་གྱིས་གནས་དེ་ནས་ང་ཚོར་སྒུག་འདུག མོས་བུ་མོ་རེ་རེར་དམ་
དུ་འཁྱུད་ཅིང་ང་ཚོའི་བློ་སྤོབས་ལ་བསྟོད་པ་ཡང་བྱས། མོ་རང་ཉིད་ལའང་བློ་
སྤོབས་ཧ་ཅང་ཆེ་བ་སྨོས་མེད་ཡིན་ཏེ་མོས་འདི་ལྟར་བསྒྲུབས་པ་ནི་ཉེན་ཁ་
ཧ་ཅང་ཆེན་པོ་ཞིག་ལ་བརྒྱུད་པ་ཡིན། ང་ཚོ་ལྟ་བུའི་བུ་མོ་འདི་དག་ལ་ཐྲ་ལི་
སྦན་གྱིས་ལེ་བདའ་ཙམ་ལས་མི་བྱེད་མོད། འོན་ཀྱང་། མོ་ལྟ་བུའི་སྐྱེས་མ་
དར་མ་ཞིག་ལ་གཅར་རྡུང་བྱེད་སྲིད་ལ་ཐ་ན་གསོད་ཀྱང་སྲིད།
“འདི་ནི་གསང་བའི་སློབ་གྲྭ་ཡིན། ” མོ་ན་རེ། “འདི་ནི་ང་ཚོའི་སྒྲ་
མེད་ཀྱི་རྒོལ་གཏམ་ཡིན། "

༡༥ འདི་ནི་ཞི་བདེ་ཡིན་ནམ།
ཟླ༢པའི་སྔ་དྲོ་ཞིག་ལ་ང་ཚོ་བོའུ་སྐད་ཀྱི་ཁྲོད་ནས་སད་བྱུང་། ང་ཚོར་
མཚོན་ན་མཚན་མོར་བོའུ་སྐད་ཁྲོད་ནས་ཐེངས་གང་མང་ལ་སད་སྲིད་པ་ནི་
རྒྱུན་ལྡན་གྱི་དོན་དག་ཅིག་ཡིན་ཀྱང་།ཐེངས་འདིར་དེ་འདྲ་མ་ཡིན།
ཐེངས་འདི་ནི་མེན་ཀི་ལའི་གྲོང་མིས་ཞི་བདེའི་གྲོས་ཆོད་ཅིག་ལ་མིང་
རྟགས་འགོད་པར་རྟེན་འབྲེལ་ཞུ་བར་གནམ་ལ་གཏད་དེ་མེ་མདའ་བརྒྱབ་
པ་རེད། གལ་ཏེ་ཐྲ་ལི་སྦན་གྱིས་དཔུང་འཇུག་བྱེད་མཚམས་འཇོག་སྲིད་ན།
སྲིང་གཞུང་གིས་ཧྭ་རེ་ཡ༼sharia༽ ལག་བསྟར་བྱེད་རྒྱུ་འཐད་པ་ཡིན་ཟེར།
ཧྭ་རེ་ཡ་ལག་བསྟར་བྱེད་རྒྱུ་དེས་འཚོ་བའི་ཁྲོད་ཀྱི་ཕྱོགས་སོ་སོ་དང་
རྒྱུ་ནོར་བདག་དབང་གི་རྩོད་གཞི་ནས་མི་སྒེར་གྱི་གཙང་སྦྲའི་གོམས་སྲོལ་
སོགས་ཐམས་ཅད་ཆོས་ལུགས་ཀྱི་ཐག་གཅོད་ལ་བརྩི་སྲུང་བྱེད་དགོས་པ་
མཚོན་ཡོད། མི་རྣམས་ཀྱིས་ཞི་བདེའི་གྲོས་ཆོད་འདི་ལ་སྐྱོན་བརྗོད་བྱེད་
ཀྱིན་ཡོད་མོད། འོན་ཀྱང་ང་ནི་སྔར་བཞིན་དགའ་ཡོད། རྒྱུ་མཚན་ནི་ང་རང་
ཡང་བསྐྱར་སློབ་གྲྭར་འགྲོ་ཐུབ་པས་ཡིན།
༢༠༠༧ལོ་ནས་བཟུང་། མི་སྟོང་གཅིག་ལྷག་བསད་ཟིན་ཞིང་སྐྱེས་
མ་ཚོ་ཡུལ་དུ་བཀག་པ་དང་སློབ་གྲྭ་དང་ཟམ་པ་གཏོར་བཤིག་བཏང་བ།
ཚོང་ལས་ཉོ་ཚོང་མཚམས་བཞག་ནས་ཟི་ཝ་ཐིའི་མི་རྣམས་ཀྱིས་འཇིགས་
སྐྲག་གི་ཁྲོད་ན་འཚོ་བ་སྐྱེལ་བཞིན་ཡོད། འོན་ཀྱང་། ད་ལྟ་འདི་ཡོད་ཚད་
མཚམས་བཞག་པ་དང་ཐྲ་ལི་སྦན་གྱིས་ཀྱང་ཧམ་སེམས་ཚོད་འཛིན་བྱས་ཏེ་
ཕྱིར་རང་ཉིད་ཀྱི་ཕ་ཡུལ་དུ་ལོག་ནས་ང་ཚོ་ལ་ལྷིང་འཇགས་ཀྱི་འཚོ་བ་ཞིག་
སྤྲད་པ་རེད།
ཆེས་བཟང་བའི་དོན་དག་ཅིག་ནི་ཐྲ་ལི་སྦན་གྱིས་བུ་མོའི་སློབ་གྲྭའི་
བཀག་རྒྱ་མེད་པར་བྱས་པ་དེ་ཡིན། ད་ལྟ། ལོ་རིམ་མཐོ་བའི་སློབ་མ་དག་
ཀྱང་སློབ་གྲྭར་སོང་ཆོག་པ་དང་། ང་ཚོས་བསྒྲུབ་དགོས་པ་ཉག་ཅིག་ནི་མི་
མང་འཚོགས་ར་ནས་ང་ཚོས་རང་ཉིད་བཏུམ་དགོས་རེད། ངའི་སེམས་སུ་
འདི་ནི་སློབ་གྲྭར་འགྲོ་བའི་རིན་དོད་ཡིན་ན་ང་རང་འཐད་པ་ཡིན།
སློབ་གྲྭའི་སྒོ་བརྒྱབ་པའི་སྐབས་དེ་ལ་ངས་རྒྱུན་པར་བཅར་འདྲི་དང་
ལེན་བྱས་པ་ཡིན་ཏེ། སྐྱེས་མས་སློབ་གསོ་མྱོང་བའི་ཁེ་དབང་གི་སྐོར་གྱི་ཁ་
བརྡ་བྱས་པ་ཡིན། ང་དང་ཨ་ཕ་གཉིས་ཀ་ད་དུང་འདུ་ཚོགས་དང་བྱ་འགུལ་
འགའ་རུ་ཞུགས་ནས་ང་ཚོའི་བསམ་བློའི་འདུ་ཤེས་ཕྱི་རུ་ཁྱབ་སྤེལ་བྱེད་ཅི་
ཐུབ་བྱས་པ་ཡིན། ད་ལྟ། ང་ཚོའི་རྒྱལ་ཁབ་ཀྱི་ཆེས་ཆེ་བའི་བརྙན་འཕྲིན་
བརྒྱུད་ལམGEOTV ཡིས་བུ་མོ་ཞིག་ལ་བཅར་འདྲི་བྱས་ཏེ་ཉེ་སྔོན་གྱི་ཞི་
བདེའི་གྲོས་ཆོད་ཐད་ཀྱི་ལྟ་ཚུལ་བརྗོད་དུ་འཇུག་འདོད་ཡོད། ང་ཚོས་མཚན་
མོར་ཟ་ཁང་ཞིག་གི་ཁང་ཀླད་ནས་བཅར་འདྲི་དང་ལེན་བྱས་པ་དང་ངའི་
གམ་དུ་སྐད་སྦུག་གཏད་རྗེས་བཤད་མགོ་བརྩམས་བྱུང་།
གསར་འགོད་པས་ང་ལ་ཐེངས་འདིའི་ཞི་བདེའི་གྲོས་ཆོད་ཀྱིས་བུ་མོ་
དག་ལ་ཤུགས་རྐྱེན་ཇི་འདྲ་བཟོས་ཡོད་ཟེར། ད་དུང་གྲོས་ཆོད་ལ་མིང་རྟགས་
བཀོད་ན་འགྲིག་གམ་མ་བཀོད་ན་འགྲིག་ཟེར། ཞི་བདེའི་གྲོས་ཆོད་འདི་
ཁྱབ་བསྒྲགས་བྱས་ནས་ཅང་མ་འགོར་མོད། འོན་ཀྱང་ཁོ་ཚོས་རྡོག་རྫིས་
བཏང་ཟིན་འདུག དེ་སྔོན་ངའི་ཨ་ཕ་ལ་བཅར་འདྲི་བྱས་པའི་གསར་འགྱུར་
གསར་འགོད་པ་ནི་ཁོ་ཚོས་བསད་འདུག
ང་རང་གྲོས་ཆོད་འདི་ལ་ཡིད་ཆད་སོང་། ངས་དོན་དངོས་བཤད་པ་
ཡིན། “ང་ཚོ་ཧ་ཅང་ཡིད་སྐྱོ་བ་དང་གནས་བབ་སྔོན་ལས་ཀྱང་ཇེ་སྡུག་
ཏུ་སོང་ཡོད། ང་ཚོས་ཞི་བདེ་དང་ཕྱིར་སློབ་གྲྭར་འགྲོ་བར་རེ་སྒུག་བྱས་པ་
ཡིན། གལ་ཏེ་ན་གཞོན་གྱི་རབས་འདིས་སློབ་གསོ་མྱང་མ་ཐུབ་ན། ང་ཚོའི་
སྲིད་གཞུང་གིས་འགུལ་སྐྱོད་བྱས་ཏེ་ང་ཚོ་ལ་རོགས་བྱས་ན་འགྲིག་པར་
སེམས” ཞེས་བཤད་པ་ཡིན།
ངས་བཤད་མ་ཚར་གོང་དུ་ཡང་བསྐྱར་ཁ་གསབ་ཅིག་བྱས་པ་ཡིན།
"ང་སུ་ལའང་མི་སྐྲག ངས་མུ་མཐུད་དུ་སློབ་གསོ་མྱངས་འདོད་དེ། གལ་
སྲིད་ཐང་ནས་ཙོག་སྟབས་སུ་བསྡད་དེ་སློབ་ཁྲིད་ལ་ཉན་དགོས་ནའང་འཐད་
པ་ཡིན། ངེས་བར་སློབ་གསོ་མྱང་དགོས་པས་ངས་འདི་ལྟར་བསྒྲུབ་རྒྱུ་ཐག་
ཆོད་ཡིན། ”
ང་རང་ཉིད་ཀྱང་ཡ་མཚར་དགོས་པ་ཞིག་ནི། ང་རང་ཇི་ལྟར་འདི་
འདྲའི་བློ་སྤོབས་ཅན་ཞིག་ཏུ་གྱུར་བ་རེད་དམ། ངས་རང་ཉིད་ལ་འདི་ལྟར་
བཤད་པ་ཡིན། “ཧ་ཅང་ལེགས་པོ་འདུག མཱ་ལཱ་ལཱ། ཁྱོད་ཀྱིས་དོན་ཅི་ཡང་
བསྒྲུབ་ནས་འཕྱུག་མེད། ཁྱོད་ཀྱིས་ཞི་བདེའི་ཕྱིར་དུ་འབོད་སྐུལ་བཏང་བ་རེད།
རང་གི་ཁེ་དབང་གི་ཕྱིར་དུ་འབོད་སྐུལ་བཏང་བ་རེད། བུ་མོ་དག་གི་ཕྱིར་དུ་
འབོད་སྐུལ་བཏང་རེད། དེ་བས་བསྒྲུབས་པ་འགྲིག་ཡོད་པར་མ་ཟད་འདི་ནི་ཁྱོད་
ཀྱི་འོས་འགན་ཡིན། "
ཐེངས་འདིའི་བཅར་འདྲི་བྱས་རྗེས་སུ་ཨ་ཕའི་གྲོགས་པོ་ཞིག་
གིས “ མཱ་ལཱ་ལཱ་ལོ་ན་དུ་ལ་སོན་ཡོད” ཅེས་དྲིས་པ་རེད།
ངའི་ཨ་ཕས་མཱ་ལཱ་ལཱ་ལོ་ན༡༡ཡིན་ཟེར་དུས། ཁོ་རང་ཧ་ལས་ཏེ་བཤད་
རྒྱུར། “མོའི་རྣམ་དཔྱོད་ནི་མོའི་ལོ་ཚོད་ལས་རིང་དུ་བརྒལ་འདུག" ཟེར།
དེ་ནས་ཁོས་ཡང་བསྐྱར། "མོས་ཇི་ལྟར་འདི་འདྲ་ཞིག་བསྒྲུབས་ཐུབ་
སོང་བ་རེད་དམ། ” ཞེས་དྲིས་པ་རེད།
ཨ་ཕས "དོན་དངོས་ཀྱིས་བཟོས་པ་རེད" ཟེར།
འོན་ཀྱང་། ང་ཚོ་ལ་གཞི་ནས་མགོ་སྐོར་བཏང་སོང་། ཧྭ་རེ་ཡ་ལག་
བསྟར་བྱས་རྗེས་ཐ་ལི་སྦན་ནི་སྔར་ལས་ཀྱང་རྫིག་རྔམ་ཇེ་ཆེར་གྱུར་འདུག
ད་ལྟ། ཁོ་ཚོས་མེ་མདའ་ཁུར་ཞིང་དབྱུག་པ་བཟུང་ནས་མངོན་སུམ་འཛེམ་
མེད་དུ་མེན་ཀི་ལའི་གྲོང་དུ་སྐོར་ཞིབ་བྱེད་ཀྱིན་ཡོད་ཅིང་ཁོ་ཚོ་ནི་ཚད་ལྡན་
དམག་དཔུང་ཡིན་པར་སྣང་། ཁོ་ཚོས་ཉེན་རྟོག་པ་བསད་ནས་བེམ་པོ་ལམ་
ཁ་རུ་གཡུགས་པ་དང་ཚོང་བདག་ཅིག་ལ་གཅར་རྡུང་དྲག་པོ་བཏང་བ་རེད།
རྒྱུ་མཚན་ནི་ཁོས་སྐྱེས་པས་འགྲོ་རོགས་བྱས་མེད་པའི་སྐྱེས་མ་ཞིག་ལ་
མཆུ་རྩི་བཙོང་བས་རེད། ཁོ་ཚོས་ད་དུང་ཚོང་རའི་ནང་གི་སྐྱེས་མ་དག་ལ་
འཇིགས་སྐུལ་བྱས་ཤིང་ངའི་ཨ་མ་ཡང་གནོད་ཐེབས་མཁན་ཡིན།
ཉིན་ཞིག་ལ། ཨ་མ་ཚོང་རར་ངའི་མ་སྤུན་གཉེན་ཉེ་ཞིག་གི་གཉེན་
སྟོན་ལ་ལེགས་སྐྱེས་ཉོ་རུ་སོང་བ་ན་ལུས་སྟོབས་ཆེ་བའི་ཐྲ་ལི་སྦན་ཞིག་གིས་
མིའི་འགྲོ་ལམ་བཀག་སྟེ་བཤར་རྒྱུར། “ངས་ཁྱོད་ལ་གཅར་ཆོག་པ་ཁྱོད་
ཀྱིས་ཨེ་ཤེས། རྒྱུ་མཚན་ནི་ཁྱོད་སྒོར་ཡོང་དུས་ཐོག་ལྭ་ཚུལ་ལྡན་དུ་གྱོན་
མེད་པ་ཤེས་སམ་མི་ཤེས" ཟེར།
ཨ་མ་ཁོང་ཁྲོ་དང་སྐྲག་སྣང་མཉམ་དུ་སྐྱེས་སོང་། ཁོའི་བཤད་པའི་
ཐོག་ལྭ་དེས་གདོང་ཡོངས་སུ་ཁེབས་ཤིང་མིག་གིས་བལྟ་ས་ཞིག་མ་གཏོགས་
མེད་པ་དེ་རེད། ཡིན་ཡང་མོས་ཉིན་དེར་གྱོན་ཡོད་པ་ནི་དར་ཁྱབ་ཅུང་ཆེ་
བའི་ཐོག་ལྭ་ཞིག་ཡིན་པས་ཁོའི་བཤད་པའི་བཟོ་དབྱིབས་དེ་འདྲ་ཞིག་མོ་ལ་
རྩ་བ་ནས་མེད། ཨ་མས། “ལགས་སོ། ངས་རྗེས་ཕྱོགས་དེ་ལྟ་བུའི་ཐོག་ལྭ་
གྱོན་ངེས་ཡིན” ཞེས་བཤད། མོས་རྫུན་ཞིག་བཤད་མ་མྱོང་། འོན་ཀྱང་། མོ་
ཡང་ད་བར་དུ་ཚོང་ར་ནས་མེ་མདའ་བཟུང་བའི་སྐྱེས་པ་ཞིག་དང་ཁ་གཏད་
དུའང་ལངས་མ་མྱོང་།
སྐྱེས་པ་དེས། “ཤིན་ཏུ་བཟང་། རྗེས་ཕྱོགས་ངས་མཐོང་བྱུང་ན་འདི་
འདྲའི་བཟོད་སྒོམ་བྱེད་མི་སྲིད” ཟེར།
ཡིན་ཡང་། ཅང་མི་འགོར་བར་ལུས་སུ་ཐོག་ལྭ་གྱོན་ཡང་ཐྲ་ལི་སྦན་གྱི་
རྒྱུད་ཆད་མེད་པའི་བསམ་ཚུལ་ཡན་གར་བ་དག་ནི་འགོག་ཐབས་མེད་པ་
ང་ཚོས་ཤེས་བྱུང་།
ཉིན་ཞིག་ལ། ང་ཡུལ་དུ་ལོག་དུས་ངའི་ཨ་ཕ་དང་ཁོའི་གྲོགས་པོ་ཚོས་
ཁ་པར་ནང་གི་བརྙན་ཐུང་ཞིག་ལ་ལྟ་བཞིན་ཡོད། ངའང་བར་དུ་འཚང་ནས་
ཁོ་ཚོས་ཅི་ཞིག་ལ་ལྟ་བཞིན་པར་བལྟས་པ་ན། བརྙན་ཐུང་དུ་ཐོག་ལྭ་ནག་
པོ་གྱོན་ཞིང་རྐང་སྣམ་དམར་པོ་གྱོན་པའི་བུད་མེད་ཆུང་ཆུང་ཞིག་གི་ཁ་
ས་རུ་གཏད་ནས་མགོ་དཀྲིས་ནག་པོ་བརྒྱབ་ཅིང་སྨ་ར་རིང་བོ་བཞག་པའི་
སྐྱེས་པ་ཞིག་གིས་འཛེམ་བག་མེད་པར་ལྕག་གིས་བྲབ་ཀྱིན་འདུག “ངས་
ཁྱོད་ལ་ཞུ་བ་བྱེད། གཅར་མཚམས་འཇོག་རོགས" ཞེས་མོས་ཞུ་བ་བྱེད་
བཞིན་འདུག་ལ་ལྕག་གིས་བྲབ་ཐེངས་རེར་ཨག་སྐད་དང་ངུ་སྐད་ཤོར་ཡོང་།
"ཨན་ལྷའི་ཞལ་ངོར་ལྟ་རོགས། ང་ཤི་རྒྱུ་རེད" ཟེར།
ཁྱོད་ཀྱིས་ཐྲ་ལི་སྦན་གྱིས་སྐད་བརྒྱབ་ནས “མོ་རང་མར་ནོན། མོའི་
ལག་པ་གཉིས་ནོན” ཟེར་བ་ཐོས་ཐུབ། གཅར་རྡུང་གི་བརྒྱུད་རིམ་ཁྲོད་
དུ། མོའི་ཐོག་ལྭ་མར་ཤུད་ནས་རྐང་སྣུམ་ཕྱིར་མངོན་ཡོད། གཅར་མཚམས་
ཅུང་ཙམ་བཞག་ནས་སྐྱེས་པ་དེས་ཐོག་ལྭ་སླར་ཡང་བསྐོན་རྗེས་མུ་མཐུད་དུ་
གཅར་རྡུང་བྱས་སོང་།མི་མང་པོ་ཞིག་གིས་མཐའ་བསྐོར་ཏེ་ལྟ་བཞིན་འདུག་
མོད་བར་འགོག་མཁན་གཅིག་ཀྱང་མ་བྱུང༌། ཐ་ན་སྐྱེས་མ་དེའི་གཉེན་ཉེ་
ཞིག་གིས་མ་སྐུལ་དང་བླངས་ཀྱིས་མོ་རང་སར་མནན་བྱུང་། བརྙན་ཐུང་
མཇུག་རྫོགས་དུས་མོ་ལ་ལྕག་གིས་ཐེངས༣༤བྲབས་ཟིན།
ཉིན་འགའི་རྗེས་སུ། ག་ས་གང་དུ་བརྙན་ཐུང་འདི་མཐོང་རྒྱུ་ཡོད་ཅིང་
བརྙན་འཕྲིན་གྱི་སྟེང་ནས་ཀྱང་སྟོན་བཞིན་ཡོད། ཐྲ་ལི་སྦན་གྱིས་དེ་ནི་བྱས
རྗེས་ཤིག་ཏུ་བརྩི་བཞིན་འདུག “སྐྱེས་མ་འདི་ཕྱི་རུ་འགྲོ་དུས་འགྲོ་རོགས
བྱེད་པའི་སྐྱེས་པ་དེ་ནི་མོའི་ཁྱོ་ག་མིན་རྐྱེན་ང་ཚོས་མོ་ལ་ཆད་པ་གཅོད
དགོས། " གཏམ་བཤད་མཁན་ཞིག་གིས་འདི་ལྟར་བཤད། “ཚད་བཀག་
འགའ་ཤས་ནི་འགལ་མི་རུང་བ་ཞིག་ཡིན། "
སྐྱེས་མ་ཞིག་རེད་ཟེར་རམ། མོ་ནི་གཞོན་ནུ་མ་ཞིག་སྟེ་ང་ལས་
ལོ༦གིས་ཆེ་བ་ཙམ་ཡིན་ཡང་སྲིད། རེད་དེ། ཚད་བཀག་འགའ་ཤས་དང་
འགལ་ན་སྐྱེས་པ་དར་མས་གཞོན་ནུ་མར་གང་འདོད་དུ་གཅར་རྡུང་བྱེད་
ཆོག་པ་རེད།
ཡུན་རིང་མ་འགོར་བར། མེ་རྫས་ཀྱི་དུ་ཞགས་འཁྲིགས་ཤིང་སྒྱོགས་
སྒྲའི་ལྡིར་སྒྲ་གྲགས། ངེད་ཁྱིམ་མི་ཚང་མ་ཁང་བའི་ནང་མཉམ་གཅིག་ཏུ
ཕན་ཚུན་ལ་འཐམ་ནས་བསྡད་ཡོད་དུས། ང་ཚོའི་སེམས་སུ་དྲི་བ་ཞིག་
འཁོར་ཡོང་སྟེ། འདི་ནི་ཞི་བདེ་ཡིན་ནམ།
༼ཉིག་ཡོག་དུས་བབ༽ཀྱིས་ཕབ་བསྐྲུན་བྱས་པའི་དངོས་བྲིས་གློག་
བརྙན་བསྟན་བྱུང་། ཟི་ཝ་ཐིའི་གཞོན་ནུ་མའི་ཡ་ང་བའི་གནས་སྟངས་ལ་
མི་མང་པོ་ཞིག་གིས་དོ་སྣང་བྱས་ཏེ་ང་ཚོས་མི་རྣམས་ཀྱི་རྒྱབ་སྐྱོར་ཐོབ་པའི་
འཕྲིན་ཡིག་བསྡུ་མགོ་བརྩམས་བྱུང་། ཁོ་ཚོ་ནི་འཛམ་གླིང་གི་ས་ཆ་སོ་སོ་
ནས་ང་ཚོའི་ཕྱོགས་སུ་ཐོན་པ་རེད། དུས་དེ་ནས་བཟུང་། ངས་སྨྱན་གཟུགས་
ཀྱི་སྟོབས་ཤུགས་ཆེན་པོ་མཐོང་བྱུང་། ཐ་ན་དེ་ནས་བཟུང་ངས་ལོ༡༩ཅན་གྱི་
ཨ་ཧྥུ་ཧན་ཡུལ་གྱི་བུ་མོ་ཞིག་ངོ་ཤེས་སོང་སྟེ་མོའི་མིང་ལ་ཞི་ཧྭ། ཟ་ཡས་ཏུག་
ཟེར། མོའི་ཡུལ་ཨ་རིར་ཡོད་ལ་སི་ཐན་ཧྥུ་སློབ་ཆེན་གྱི་སློབ་མ་རེད། རྗེས་
ནས། ང་ཚོས་བསླངས་པའི་སློབ་གསོའི་དབང་ཆ་བརྩོན་ལེན་བྱེད་པའི་ལས་
འགུལ་ཁྲོད་དུ་བུ་མོ་འདིས་གལ་ཆེའི་ནུས་པ་ཐོན་སོང་། ཚེ་འདིར་ཐེངས་
དང་པོར་ངས་ནི་ང་ཚོའི་གཏམ་རྒྱུད་དེ་རྒྱལ་མཚམས་ལས་བརྒལ་ཏེ་ཕ་ཁི་
སི་ཐན་ལས་གཞན་པའི་མི་རྣམས་ཀྱིས་དོ་སྣང་བྱས་པ་ཤེས་སོང་།
ཟླ༤ཚེས༢༠ཉིན།TMSMའགོ་ཁྲིད་པ་སུའུ་ཧྥེ།མོ་ཧན་མོ་ཏིག༼ ཁོ་ནི་
ཧྥ་ཙི་ལུའུ་ལའི་སྒྱུག་པོ་རེད། ༽ཐོན་ནས་མེན་ཀི་ལའི་མང་ཚོགས་ལ་གཏམ་
བཤད་གནང་བ་རེད། ཁོས་བར་འདུམ་པ་བྱས་པ་དེས་སྲིང་གཞུང་དང་ཐྲ་ལི་
སྦན་བར་གྱི་ཞི་བདེའི་གྲོས་ཆོད་ལ་མིང་རྟགས་འགོད་པར་སྐུལ་འདེད་བཏང་
བ་རེད། ཉིན་དེའི་སྔ་མོར། ང་དང་ངའི་ནུ་བོ་ཚོས་སྒོ་སྲུབས་ནས་ཕྱི་ལ་བལྟས་
པ་ན་མི་བརྒྱ་ཤོག་ཅིག་ངེད་ཚང་གི་སྒོ་ཁ་བརྒྱུད་ནས་འགྲོ་བཞིན་འདུག་
ཅིང་འདུ་ཚོགས་ལྟེ་བར་བསྐྱོད་བཞིན་འདུག ཐྲ་ལི་སྦན་གྱི་ན་གཞོན་སྐོར་
ཞིག་ཀྱང་སོང་བ་དང་ཁོ་ཚོའི་ཁ་པར་ནང་དུ་རྒྱལ་ཁའི་གླུ་དབྱངས་གཏོང་
བཞིན་ཡོད་ལ་ཁོ་ཚོས་ཀྱང་དགའ་སྤྲོའི་ངང་ནས་མཉམ་དུ་ལེན་བཞིན་འདུག
ཁོ་ཚོས་མཐོང་བར་དོགས་ཏེ་ང་ཚོས་མྱུར་དུ་སྒོ་བརྒྱབ་པ་ཡིན། མཇུག་མཐར།
ཧ་ལམ་མི་དམངས་ཁྲི༤ལྷག་མཉམ་དུ་འདུས་སོང་། ཡུལ་དངོས་ནི་ངེད་ཚང་
དང་ཐག་མི་ཉེ་ཡང་ང་ཚོས་སྔར་བཞིན་རྒྱང་རིང་ནས་མཆེད་འོངས་བའི་གླུ་
སྐད་ཐོས་ཐུབ། མི་ཁྲི་སྟོང་མང་པོའི་མགྲིན་སྒྲ་འདུ་རུབ་བྱས་ཏེ་ཐྲ་ལི་སྦན་
གྱི་གླུ་གཞས་གཏོང་བཞིན་ཡོད། དེ་ནི་འཇིགས་ཤིང་དངངས་ནས་བ་སྤུ
གཟེངས་པར་བྱེད་པའི་སྐད་སྒྲ་ཞིག་རེད།
ཨ་ཕ་ཉིན་དེའི་སྔ་དྲོར་སྒོར་བུད་དེ་ཉེ་ལོགས་ཀྱི་ཐོག་ཁང་ཞིག་གི་ཡང་
སྟེང་ལ་བུད་དེ་ཐེངས་འདིའི་འདུ་ཚོགས་ལ་བལྟས། དགོང་མོར་ཕྱིར་ལོག་
དུས་ཁོ་རང་བལྟས་ཚོད་ཀྱིས་ལོ་བརྒྱ་ཡིས་རྒས་པར་གྱུར་པ་འདྲ་བྱུང་།
ཐེངས་འདིའི་གཏམ་བཤད་ཀྱི་མཇུག་འབྲས་ཀྱིས་མི་རྣམས་ཡིད་ཆད་
པར་བྱས་སོང་། སྔར་ང་ཚོས་སུའུ་ཧྥེ། མོ་ཧན་མོ་ཏིག་གིས་ཁོའི་ཕྱི་འབྲངས་
པ་ཚོར་མཚོན་ཆ་སར་འཇོག་དགོས་པའི་གསལ་སྟོན་བྱེད་སྲིད་པར་འདོད་
མོད། དེ་ལས་ལྡོག་སྟེ། ཁོས་དམངས་གཙོ་རིང་ལུགས་ནི་དབྱི་སི་ལམ་ཆོས་
ལུགས་ལ་ངོ་རྒོལ་བྱེད་པ་ཡིན་པས་ཁོ་ཚོས་མུ་མཐུད་དུ་འཐབ་འཁྲུག་བྱེད་
པར་སྐུལ་འདེད་བཏང་། "ཟི་ཝ་ཐིས་ཁོ་ཚོའི་ཡིད་ཚིམས་པར་བྱེད་མ་ནུས་
པ་རེད། " ངའི་ཨ་ཕས་བཤད། "ཐྲ་ལི་སྦན་གྱིས་དབྱི་སི་ལམ་སྦོ་རུ་དམག་
གཏོང་བཞིན་འདུག སུའུ་ཧྥེ། མོ་ཧ་མོ་ཏིག་རང་ཉིད་ཀྱི་ཕྱི་འབྲངས་པ་ཚོས་
འདི་འདྲའི་འགྱུར་བ་ལ་མི་འཐད་པའི་རྣམ་འགྱུན་འཛིན་གྱིན་ཡོད།
ཉིན་འགའི་ནང་དུ་པུའུ་ནར་མཁར༼ Buner༽ ཐྲ་ལི་སྦན་གྱིས་བཟུང་
བྱུང་། གྲོང་ཁྱེར་འདི་ནི་ཟི་ཝ་ཐི་ཡི་ལྷོ་ཕྱོགས་ན་ཡོད་ཅིང་རྒྱལ་ས་དང་བར་
ཐག་དབྱིན་ལེ༦༠ཡོད། ད་ལྟ་རྒྱལ་ས་ནས་ཀྱང་ཛ་དྲག་ཆེ་བའི་དམག་ཕྱོགས་
ཀྱི་རྒོལ་ལན་ཐེངས་ཤིག་སྤྲོད་པར་རྩ་འཛུགས་བྱེད་ཀྱིན་འདུག མེན་ཀི་ལ་
གྲོང་སླར་ཡང་དངོས་སྟོབས་ཆེན་པོ་གཉིས་ཀྱི་བར་དུ་བཙིར་བྱུང་།
ཐེངས་འདིར། ངའི་ཨ་མས་བཤད་རྒྱུར་ང་ཚོ་ཟི་ཝ་ཐི་དང་ཁ་བྲལ་ཏེ་
ཤང་ལ་རུ་གཡོལ་ཐབས་བྱ་དགོས་ཟེར།

༡༦ ཕ་ཡུལ་ནས་བྲོས་བྱོལ་བྱས་པ།
“ཕི་ཧི་ཐོན་གྱི་མི་ནི་རང་མོས་ཀྱི་ངང་ནས་རང་ས་རང་ཡུལ་དང་ཁ་
འབྲལ་མི་སྲིད། གལ་ཏེ་ཁ་འབྲལ་དགོས་པ་ཡིན་ཚེ། དབུལ་ཕོངས་ཀྱི་རྐྱེན་
མིན་ན་བརྩེ་དུང་གི་རྐྱེན་ཡིན། འདི་ནི་མིང་དུ་གྲགས་པའི་ཕི་ཧྲི་ཐོན་གྱི་ཕྲེ་
ཕུ༼tapa༽ཞིག་ཡིན་ཏེ་གཅིག་བྱས་ན་གཏམ་དཔེ་རེད། དེ་ནི་རྨོ་མོས་ང་
ལ་བཀའ་སློབ་དུ་གནངས་བ་ཡིན། ད་ནི་ང་ཚོ་ལ་སྟོབས་ཤུགས་གཞན་ཞིག་
གིས་མཐར་སྤྲོད་བྱེད་བཞིན་འདུག འདི་ནི་ངས་ནམ་ཡང་བསམ་མྱོང་མེད་
པའི་སྟོབས་ཤུགས་ཤིག་ཏེ་ཐྲ་ལི་སྦན་རེད།
ང་རང་རང་ཁྱིམ་གྱི་ཁང་སྟེང་ནས་འགྲེང་སྟེ་རྒྱང་རིང་གི་རི་བོ་དང་
སྲང་ལམ་དེ་དག་ལ་བལྟས་པ་ཡིན་ཞིང་ངས་སྔོན་ཆད་དེ་རུ་པང་གྲུག་
བརྩེས་མྱོང་། ངས་མེ་ཏོག་རྣམ་པར་བཞད་པའི་ཁམ་བུའི་སྡོང་བོར་བལྟས་
པ་ཡིན། ངས་རང་ཉིད་ཀྱི་ཕ་ཡུལ་སླར་ཡང་མཐོང་མི་ཐུབ་བསམ་ནས་ཧུར་
ཐག་གིས་མིག་མདུན་གྱི་ཡོད་ཚད་ཡིད་ལ་བཟུང་བ་ཡིན།
དེའི་རྗེས། ང་རང་ཁང་བའི་ཐེམ་སྐས་ལས་བབས་ཏེ་ལམ་ཆས་བསྡུ་གསོག་
བྱེད་པའི་མགོ་རྩོམ་སྐབས་མིག་མདུན་ནི་རབ་རིབ་ཅིག་ཏུ་གྱུར། ནུ་བོ་གཉིས་
ཀྱིས་ཨ་མ་ལ་རང་ཉིད་ཀྱི་བྱ་གཅེས་ལོ་འཁྱེར་དུ་འཇུག་དགོས་པའི་རེ་བ་ཞུ་
བཞིན་ཡོད་ཅིང་ཐབ་ཚང་ནང་དུ་ཨ་ནེ་ངུ་བཞིན་འདུག ཁོ་མོ་ངུ་བ་མཐོང་རྗེས་
ང་ཡང་མཉམ་དུ་ངུས་པ་ཡིན། ངའི་བརྩེ་བ་ནི་ཞིབ་ཆ་ལྡན་ལ་གྲ་རྒྱས་འཛོམས་
པོ་ཡོད། འོན་ཀྱང་། སྐབས་རེར་མི་གཞན་ངུ་བཞིན་ཡོད་པ་མཐོང་ན་རང་
ཉིད་ཀྱི་མིག་ཆུའང་བཞུར་འོང་བ་ཡིན། ང་རང་ཉིད་ཀྱི་ཁང་བའི་ནང་རྒྱུགས་
སོང་ནས་གང་ཞིག་འཁྱེར་དགོས་པར་བསམ་བློ་བཏང་། ང་ནི་སུའུ་ཧྥུན་
ནཱ་ཚང་གི་རླངས་འཁོར་ལ་བསྡད་དེ་འགྲོ་དགོས་པས་བར་སྟོང་ཆེན་པོ་མི་
འདུག༼ངེད་ཚང་གི་མི་གཞན་རྣམས་ནི་ཨ་ཕའི་གྲོགས་པོ་ཞིག་གི་རླངས་
འཁོར་ལ་བསྡད་དེ་འགྲོ་དགོས།༽ངས་སྔོན་ལ་དཔེ་ཁུག་བསྡུ་གསོག་བྱས་པ་
ཡིན། ནང་དུ་བཅུག་པ་ནི་དཔེ་ཆ་དང་རྒྱུགས་ཤོག་ཡིན། ངས་མཐའ་མཇུག་
རང་ཉིད་ཀྱི་བྱ་དགའ་དག་ལ་ལྟ་བཞིན་སེམས་ཁོངས་ནས་དེ་ཚོར་བདེ་མོ་
བཞག དེའི་འཕྲོར། ངས་གྱོན་ཆས་དག་ཁུག་རྒན་ཞིག་གི་ནང་དུ་བཅུག
བྲེལ་བྲེལ་འཚུབ་འཚུབ་ཀྱི་ཁྲོད་ཧྲ་བར་ཁི་སྨེ་ཙི་ཆ་གཅིག་གི་ནང་ནས་རྐང་
སྣམ་རིང་བ་ཞིག་དང་སྟོད་ལྭ་ཞིག་བཟུང་བ་ཡིན། དེའི་ཕྱིར། ངས་ཁྱེར་བའི་
ལྭ་བ་དག་ནི་སྡེབ་ཁ་མི་འཕྲོད་པ་ཞིག་རེད།
འདི་ནི་ཆེས་མཇུག་མཐར་རང་ཉིད་ཀྱི་ཁང་བའི་སྒོ་མོ་བརྒྱབ་པ་ཡིན་
ཀྱང་སྲིད། ཐང་ཚང་དུ་འཛུལ་དུས་ཨ་མས་ཡང་བསྐྱར་ཨ་ཐཱར་ལ་བྱ་གཅེས་
ལོ་འཁྱེར་མི་ཐུབ་པའི་གོ་བསྐོན་སློབ་གསོ་གཏོང་བཞིན་འདུག
"གལ་ཏེ་དེ་དག་གིས་རླངས་འཁོར་ནང་རྙོག་དྲ་ལུང་བ་གང་དཀྲུག་
ན་ཅི་བྱའམ། " མོས་ཨ་ཐཱར་ལ་གནས་ལུགས་བཤད།
འོན་ཀྱང་། ཨ་ཐཱར་གྱིས་ཕྱི་བསྣུར་བྱེད་འདོད་མེད་པར་མ་ཟད་འགྱིག་
གདན་ཉོས་ནས་དེ་ཚོར་བསྐོན་ཆོག་པ་ཡིན་ཟེར། སྙིང་རྗེ་བའི་ཨ་ཐཱར། ཁོ་
ནི་ལོ༥ཡིན། ཁོས་མི་ཚེ་ཐུང་ཐུང་འདིའི་ཁྲོད་དུ་དམག་འཁྲུག་ཐེངས་གཉིས་
མཐོང་སོང་། ཁོ་ད་དུང་བྱིས་པ་ཞིག་ཡིན། དམག་ཕྱོགས་དང་ཐྲ་ལི་སྦན་གྱིས་
ང་ཚོའི་ཕ་ཡུལ་གཏོར་ལ་ཉེ་དུས་ཀྱང་ཁོས་རང་ཉིད་ཀྱི་བྱ་ཕྲུག་དེ་དག་ཁོ་
ནར་སྣང་འཇོག་བྱེད། བྱ་ཕྲུག་འདི་དག་ནི་ང་ཚོར་འགྲོགས་ནས་འགྲོ་མི་ཐུབ་
པ་ཐག་ཆོད་ཡིན། ཨ་མས་དེ་དག་ངེས་བར་བསྐྱུར་དགོས་ཤིང་བཟའ་ཆས་
དང་ཆུ་མང་ཙམ་བཞག་ཆོག་ཟེར་དུས། ཨ་ཐཱར་གྱིས་ངུ་འབོད་ཆེན་པོ་བྱས།
རྗེས་སུ། ཨ་མས་ངའི་དཔེ་ཁུག་ཀྱང་བསྐྱུར་དགོས་ཟེར་དུས་ང་རང་ཧ་ལམ་
ངུས་བྱུང་། ང་རང་སློབ་གྲྭ་ལ་དགའ་ཞེན་ཆེ་ཞིང་དཔེ་དེབ་དེ་དག་ཁོ་ནར་
སྣང་འཇོག་བྱེད། ང་ཚོ་ཚང་མ་ཅིས་ཀྱང་བྱིས་པ་ཡིན་ཡང་བྱིས་པ་ལའང་
རང་ཉིད་ཀྱིས་སྣང་འཇོག་བྱེད་པའི་དངོས་པོ་ཡོད། དམག་འཁྲུག་ཐོན་ལ་ཉེ་
ནའང་དེ་འདྲ་ཡིན།
ངས་རང་ཉིད་ཀྱི་དཔེ་ཆ་འགྲུལ་ཁང་གི་ཁུག་མ་ཞིག་གི་ནང་དུ་སྦས།
དེ་ནི་བལྟས་ཚོད་ཀྱིས་བདེ་འཇགས་ཤིག་ཡིན། ངས་དེ་དག་ལ་སྲུང་སྐྱོབ་ཐོབ་
ཆེད་སྐད་དམའ་མོས༼ཁུ་རན་གསུང་རབ༽ ཚར་འགའ་བཀླགས། དེའི་རྗེས།
ཁྱིམ་མི་གང་བོ་མཉམ་དུ་འདུ་རུབ་བྱས་ནས་རང་ཁྱིམ་ལ་བདེ་མོ་བཞག་པ་
ཡིན། ང་ཚོས་དཀོན་མཆོག་གིས་ང་ཚོའི་བདེ་སྐྱིད་ཀྱི་ཁྱིམ་ཚང་ལ་མགོན་
སྐྱབས་གནང་བར་སྐྱབས་འཇུག་ཞུས།
ཕྱི་རོལ་གྱི་སྲང་ལམ་དུ་རླངས་འཁོར་ནི་འཚང་ཁ་ཤིག་ཤིག་ཏུ་ཡོད།
རླངས་འཁོར་དང་མིས་འདྲུད་འཁོར་ལོ། དྲེའུ་འཐེན་འཁོར་ལོ། ལྗིད་ཐེག་
རླངས་འཁོར་ཚང་མའི་ནང་དུ་ཡུལ་བྱོལ་མཁན་དང་ཁོ་ཚའི་ལམ་ཆས་
ཀྱི་སྒམ། འབྲས་ཀྱི་ཁུག་མ། ཉལ་གདན་དྲིལ་མ་སོགས་ཀྱིས་ཁེངས་འདུག
འཕྲུལ་རྟ་ལ་ལའི་སྟེང་དུ་ཁྱིམ་མི་གང་བོ་ཞོན་ཞིང་ཧུར་ཐག་གིས་དོ་མཉམ་
ཡོང་བར་བརྩོན་བཞིན་འདུག ཡང་སྲང་ལམ་དུ་འབྲོ་བཞིན་པའི་མི་རྣམས་
ཀྱིས་རྒྱབ་ཏུ་ཁུག་མ་ཞིག་ཁུར་ཞིང་ཁུག་མའི་ནང་དུ་ལྭ་བ་འགའ་བཅུག་
འདུག མི་སུས་ཀྱང་རང་ཉིད་ཕྱོགས་གང་ཞིག་ལ་འགྲོ་དགོས་པ་ཧ་ལམ་
རྟོགས་ཀྱིན་མེད་ཚོད་རེད་དེ། ཁོ་ཚོས་ཤེས་པ་ཉག་ཅིག་ནི་ངེས་བར་གནས་
འདི་དང་ཁ་འབྲལ་དགོས་པ་དེ་ཡིན། མི་ཁྲི༢༠༠ལྷག་ཁྱིམ་ནས་བྲོས་བྱོལ་
བྱེད་བཞིན་ཡོད། འདི་ནི་ཕི་ཧྲི་ཐོན་གྱི་ལོ་རྒྱུས་སྟེང་ཆེས་ཆེ་བའི་མི་དམངས་
གནས་སྤོ་བྱེད་པའི་རླབས་རྒྱུན་ཐེངས་ཤིག་ཡིན།
ང་དང་ངའི་ཨ་མ། ངའི་ནུ་བོ་བཅས་ཤང་ལ་རུ་བསྐྱོད་དེ་ས་དེ་གའི་
གཉེན་ཉེར་རྟེན་བཅོལ་བྱེད་དགོས། འོན་ཀྱང་། ངའི་ཨ་ཕས་ཁོ་རང་ཧྭ་ཝ་
དཀར་པོར་འགྲོ་དགོས་ཟེར། རྒྱུ་མཚན་དེ་རུ་སོང་ནས་མི་རྣམས་ལ་གློ་བུར་
དུ་འཕོ་འགྱུར་བྱུང་བའི་གནས་ཚུལ་གསལ་བརྡ་གཏོང་བའི་འགན་བབས་
ཡོད། ང་ཚོ་སུ་ཡང་ཁོས་དེ་ལྟར་བསྒྲུབ་རྒྱུར་འཐད་པ་མིན། ལྷག་པར་དུ་ཨ་
མ་ཡིན། ཡིན་ཡང་ང་ཚོ་སུས་ཀྱང་རྒྱུས་ལོན་བྱེད་ཐུབ། མཇུག་མཐར། ཁོ་ང་
ཚོ་དང་འགྲོགས་ནས་དར་ཅིག་ལ་སོང་སྟེ་ཧྭ་ཝ་དཀར་པོར་འབྱོར་རྗེས་དེ་རུ་
སྡོད་རྒྱུ་བྱས་སོང་།
རྒྱུན་ལྡན་གྱི་གནས་ཚུལ་འོག ལམ་སྐབས་འདི་ལ་ཆུ་ཚོད་གཉིས་མ
གཏོགས་མི་དགོས། འོན་ཀྱང་ད་ཐེངས་ཉིན་གཉིས་ལྷག་དགོས་སོང་། ཐོག་
མར་ང་ཚོས་ལམ་རིང་བོ་ཞིག་བསྐོར་ཏེ་མར་ཏན་གྲོང་བརྡལ་ལ་ཆས་པ་
ཡིན། རྒྱུ་མཚན་དེ་ནི་སུའུ་ཧྥན་ནཱའི་ཁྱིམ་མི་དང་ངའི་ཨ་ཕའི་གྲོགས་པོ་འགྲོ་
ས་ཡིན། ང་ཚོ་རང་ཉིད་ལ་རླངས་འཁོར་མེད་པས་ཁྱིམ་ཚང་དེ་གཉིས་ཀྱི་
རླངས་འཁོར་གླས་ནས་ཡོང་བ་ཡིན། མར་ཏན་གྲོང་བརྡལ་ལ་འབྱོར་རྗེས་ང་
ཚོས་རང་ཉིད་ལ་བརྟེན་དགོས། ང་ཚོ་རྒྱང་སྐྱོད་རླངས་འཁོར་ལ་བསྡད་ནས་
ཤང་ལ་དང་ཉེ་ཅི་ཐུབ་ཀྱི་གནས་སུ་ཅར་བ་ཡིན། མཇུག་མཐའི་ལམ་ཐིག་ནི་
ཆུ་ལོག་གིས་འདེད་ཟག་བྱས་མྱོང་བའི་དབྱིན་ལེ༡༥ཅན་གྱི་གཡང་གཟར་གྱི་
རི་ལམ་ཞིག་ཡིན། དཀའ་ངལ་ལྡན་པའི་ལམ་འདིར་བགྲོད་ན་རྐང་ཐང་དུ་
འགྲོ་དགོས། ད་དུང་ང་ཚོས་རྒྱབ་ཏུ་མཁོ་ཆས་ཚང་མ་ཁུར་ཡོད། ང་ཚོ་ཤང་
ལར་འཐེན་པའི་ལམ་མདོ་རུ་གཞི་ནས་འབྱོར་དུས་མུན་པས་ཕལ་ཆེར་རུབ་
འདུག་པས་དུས་ངེས་མེད་དུ་མཚན་འགོག་ཁྱབ་སྒྲོག་བྱེད་ཀྱང་སྲིད། གནས་
དེ་ནས་དམག་དཔོན་ཞིག་གིས་ང་ཚོ་བཀག་བྱུང་།
"ད་ལྟ་མཚན་འགྲུལ་བཀག་སྡོམ་བྱེད་བཞིན་ཡོད་པས་སུ་ཞིག་ཡིན་
ཡང་འདི་ནས་བརྒྱུད་མི་ཆོག” ཁོས་བཤད།
“ང་ཚོ་ནིIDPཡིན། " ང་ཚོས་ཁོ་ལ་བཤད། “ང་ཚོ་རི་གྲོང་གི་ཕ་
ཡུལ་དུ་ལོག་དགོས།" ཡིན་ཡང་ཁོས་སྔར་བཞིན་ང་ཚོ་འགྲོ་རུ་མ་བཅུག
IDPནི་རྒྱལ་ནང་དུ་དཀའ་ཁག་ལ་ཕྲད་པའི་མི་དམངས་
༼Internally Dispiaced persons༽ཀྱི་དོན་ཡིན། འདི་ནི་ང་ཚོའི་ད་
ལྟའི་ཐོབ་ཐང་ཡིན་ཏེ། ཕ་ཁི་སི་ཐན་གྱི་མི་མིན་ལ་ཕི་ཧྲི་ཐོན་མི་ཡང་མ་ཡིན།
ད་ལྟ་ང་ཚོའི་ཐོབ་ཐང་ནི་ཡིག་འབྲུ་གསུམ་སྟེIDPཡིས་མཚོན་ཆོག་པ་ཡིན།
ང་ཚོས་སྐྱེས་པ་འདིར་ཞུ་བ་བྱས། ངའི་རྨོ་མོ་ངུས་རྗེས་ཁོས་ད་གཟོད་
ང་ཚོ་འགྲོ་རུ་བཅུག་བྱུང་། ང་ཚོ་མུན་ནག་གི་ཁྲོད་ནས་ཆེས་མཐའ་མཇུག་
གི་དབྱིན་ལེ་འགའ་ལ་བསྐྱོད་དུས་ལྟག་རྒྱབ་ནས་འཁྱག་སིབ་སིབ་ཀྱི་སྣང་
བ་ཞིག་བྱུང་། ང་ཚོས་ལམ་དུ་བསྐྱོད་བཞིན་པའི་དམག་སྤྱོད་རླངས་འཁོར་
གྱིས་ང་ཚོ་འཇིགས་སྐུལ་རིང་ལུགས་པར་འཁྲུལ་ཏེ་ལྟག་རྒྱབ་ནས་མེ་མདའ་
བརྒྱག་ཡོང་བར་བསམ་ནས་སེམས་ཁུར་བྱས།
མཇུག་མཐར། ང་ཚོ་གོམ་འགྲོས་འཁྱར་འཁྱོར་གྱིས་ཤང་ལ་རུ་བསྐྱོད་
སྐབས་གཉེན་ཉེ་ཚོ་ཧང་སངས་སོང་། ཐྲ་ལི་སྦན་ནི་རིང་པོ་མ་འགོར་བའི་
སྔོན་ཏག་ཏག་ཏུ་རི་གྲོང་འདི་དང་ཁ་གྱེས་པ་ཡིན་ལ་ཁོ་ཚོ་ད་དུང་ཕྱིར་ལོག་
སྲིད་པའི་གཏམ་ཡན་ཁྱབ་འདུག “ཁྱོད་ཚོ་ཅིའི་ཕྱིར་གནས་འདིར་འོངས་
བ་ཡིན། " ཁོ་ཚོས་དྲིས།
IDPལ་མཚོན་ནས་བཤད་ན། བདེ་འཇགས་ཡིན་པའི་གནས་ཤིག་
མེད།
གནས་འདི་ནས་དུས་ཡུན་ཅི་འདྲ་ཞིག་ལ་སྡོད་མིན་མི་ཤེས་ཀྱང་ང་
ཚོས་རི་གྲོང་ལ་གང་འཕྲོད་གང་ཐུབ་བྱས་ནས་འཚོ་བ་གསར་བའི་མགོ་
བརྩམས། སློབ་གྲྭར་མིང་ཐོ་བཀོད་རྗེས་མ་སྤུན་ཨ་ཅེ་སུའུ་པུའུ་དང་མཉམ་
དུ་བསླབ་ཚན་གཅིག་འདྲ་ཞིག་བདམས། མོ་ནི་ང་ལས་ལོ་གཅིག་གིས་ཆེ།
རྗེས་སུ་ངས་མོར་ལྭ་བ་གཡར་ནས་གྱོན་དགོས་པ་ཚོར་བྱུང་། རྒྱུ་མཚན་
ལམ་ལ་ཆས་དུས་གང་འདོད་དུ་ཁྱེར་བའི་རྐང་སྣམ་དང་སྟོད་ལྭ་ནི་སྡེབ་ཁ་
མི་འཕྲོད་པ་ཡིན།
རྐང་ཐང་གིས་སློབ་གྲྭར་སོང་ན་ཆུ་ཚོད་ཕྱེད་ཀ་ལྷག་དགོས། སློབ་གྲྭར་
འབྱོར་རྗེས་ངས་ད་གཟོད་སུའུ་པུའུ་དང་སློབ་རིམ་གཅིག་པའི་བུ་མོ༣ལས་མི་
འདུག་པ་ཚོར། རི་གྲོང་འདིའི་བྱིས་པ་རྣམས་ལོ༡༠ལ་སོན་རྗེས་སློབ་གྲྭར་འགྲིམ་
མི་དགོས་པ་ཡིན། དེའི་ཕྱིར། བུ་མོ་འདི་དག་དོན་དངོས་སུ་བུ་དག་དང་མཉམ་
དུ་སློབ་ཁྲིད་བྱས་པ་རེད། ང་རང་ཐོན་པ་དེས་ཀྱང་གྲག་འགུལ་ཆུང་ཆུང་ཞིག་
བཟོས་བྱུང་། རྒྱུ་མཚན་ང་ནི་བུ་མོ་གཞན་པ་དག་ལྟར་གདོང་གཡོག་མེད
པར་མ་ཟད། སློབ་ཁྲིད་ཀྱི་སྐབས་སུ་ཧུར་པོ་ཡོད་ཅིང་ཧུར་ཐག་གིས་ལན་
འདེབས་ལ་རང་འགུལ་གྱིས་དྲི་བའང་བཏོན་པ་ཡིན།
ཡུན་རིང་མ་ཕྱིན་པར། ངས་གྲོང་གསེབ་སློབ་གྲྭའི་སློབ་གསོ་གཏོང་
ཐབས་ཤིག་ཉམས་ལེན་གཏིང་ཟབ་བྱས། དེ་ནི་སློབ་གྲྭ་འགྲིམ་པའི་ཉིན་
གཉིས་པར་ང་དང་སུའུ་པུའུ་རྗེས་སུ་ལུས་སོང་། ཐམས་ཅད་ངའི་ནོར་འཁྲུལ་
ཡིན། ང་རང་རྟག་པར་གཉིད་རྒྱུར་སྤྲོ་བོ་ཡོད། དེ་ནས་ངས་གནས་ལུགས་
འཚོལ་མགོ་ཚུགས། དགེ་རྒན་གྱིས་སྐད་ཆ་ལྷག་མ་མི་བཤད་པར་ངེད་
གཉིས་ལ་ལག་པ་བསྲིངས་སུ་བཅུག ང་རང་ཧོན་ཐོར་ནས་ཅི་ཞིག་ཡིན་པ་
ཧ་མ་གོ་བར་ཡོད་དུས་དགེ་རྒན་གྱིས་དབྱུག་པས་ངེད་གཉིས་ཀྱི་ལག་མཐིལ་
དུ་རྒྱབ་བྱུང་བས་ང་རང་ཧ་ལས་སོང་།
ང་རང་འདུག་སྟེགས་སུ་ཐོན་དུས་སེམས་སུ་ངོ་ཚས་ཁེངས་སོང་། འོན་
ཀྱང་ངོ་ཚའི་ཚོར་བ་རིམ་གྱིས་ཡལ་བར་གྱུར་རྗེས་ངས་ད་གཟོད་འདི་འདྲའི་
ཆད་པ་ལ་ནང་དོན་གཞན་ཅི་ཡང་མི་འདུག་པར། དེས་ང་ལ་བཟུང་བའི་
སྟངས་འཛིན་ནི་མི་གཞན་དག་དང་འདྲ་ཞིང་མི་གཞན་གྱི་ཚུལ་དུ་བཞག་
མེད་པ་རྟོགས་སོང་།
མ་སྤུན་གྱི་ཤ་ཉེ་རྣམས་དང་མཉམ་དུ་བསྡད་ན་ང་ནི་ཡིད་ཚིམ་པོ་ཡོད།
ཡིན་ཡང་། ངས་ནི་ཇི་འདྲའི་རང་ཉིད་ཀྱི་ཕ་ཡུལ་དང་སློབ་གྲྭ དེ་བཞིན་རང་
ཉིད་ཀྱི་དཔེ་ཆ། ཐ་ན་ད་དུང༼མོ་བཙོག་པེ་ཏི༽སོགས་ཇི་འདྲའི་དྲན་པ་ལ་
ཨང་།
རི་ཁུལ་ནས་གློག་འཕྲིན་འཕྲུལ་ཆས་ནི་ང་ཚོའི་ཚེ་སྲོག་གི་གཟུང་
ཐག་ལྟ་བུ་ཡིན། ང་ཚོས་རྒྱུན་དུ་རྒྱང་བསྒྲགས་ལེ་ཚན་ལ་ཉན་ཡོད། ཟླ༥བའི་
ཉིན་ཞིག་ལ། དམག་ཕྱོགས་ཀྱིས་བསྒྲགས་པ་ལྟར་ན་མཆོང་གདུགས་དམག་
མི་མེན་ཀི་ལ་གྲོང་དུ་མངགས་ཏེ་གནས་དེར་དམག་སྒར་བརྒྱབ་ཡོད་པའི་
ཐྲ་ལི་སྦན་དང་མཉམ་དུ་ཤི་འཛིང་བྱེད་པའི་སྟ་གོན་བྱ་རྒྱུ་ཡིན་ཟེར། ཐེངས་
འདིའི་ཛ་དྲག་གི་དམག་འཐབ་ནི་ཉིན༤ལ་རྒྱུན་བསྐྱངས། འཐབ་ར་ནི་མེན་
ཀི་ལ་གྲོང་གི་སྲང་ལམ་ཆེ་ཆུང་དག་ཡིན་ཞིང་། འདི་ནི་རྒྱལ་ཕམ་གྱི་དབྱེ་
བ་འབྱེད་དཀའ་བའི་འཐབ་འཁྲུག་ཅིག་རེད། དམག་ཕྱོགས་ཀྱི་དམག་མིའི་
མདའ་མོ་ཟ་ཁང་གི་སྒེའུ་ཁུང་ནས་ཕྱི་རུ་ཆར་བ་འབབ་འབབ་བྱེད་ཀྱིན་
འདུག
མཇུག་མཐར། དམག་ཕྱོགས་ཀྱིས་བསྒྲགས་པར། ཐྲ་ལི་སྦན་ཕྱིར་
སྤྱུགས་ཤིང་ཧྥ་ཙི་ལུའུ་ལའི་རྟེན་གཞིའི་ཁུལ་ཏེ་དབྱི་མན་རྡི་ལེའང་གཏོར་
བརླག་བྱས་ཡོད། དེར་མཐུད། ཁོ་ཚོས་གནམ་གྲུ་ཐང་ཡང་ཕྱིར་བླངས།
གཟའ་འཁོར་བཞི་ཡི་ནང་དུ་དམག་ཕྱོགས་ཀྱིས་གྲོང་ཁྱེར་ཧྲིལ་བོ་བླངས་པ
ཁྱབ་བསྒྲགས་བྱས།
ང་ཚོས་གཞི་ནས་དབུགས་ལྷོད་ཙམ་བྱས་ཆོག་སོང་།འོན་ཀྱང་སེམས་
ཁོངས་ཀྱི་དོགས་གཞི་སྔར་བཞིན་ཡལ་བར་བྱ་ཐབས་མི་འདུག་སྟེ། ཐྲ་ལི་
སྦན་གནས་གང་ཞིག་ལ་ཕྱིར་བསྣུར་བྱེད་སྲིད་དམ། ཁོ་ཚོ་རི་ཁུལ་དུ་ལོག་
སྲིད་དམ།
ཉིན་འདི་དག་གི་རིང་ལ་ང་ཚོས་ཨ་ཕ་ལ་སེམས་ཁྲལ་ལྷག་ཏུ་ཆེ། རི་
ཁུལ་དུ་ལག་འཁྱེར་ཁ་པར་ལ་ཧ་ལམ་བརྡ་རྟགས་མེད་པས། སྐབས་རེཪ་ཨ་
མ་རྣང་ཞིང་ཁྲོད་ཀྱི་ཕ་བོང་སྟེང་དུ་བུད་ན་ད་གཟོད་བརྡ་རྟགས་ཏིལ་ཙམ་
ཡོད།དེ་བས། ང་ཚོ་ལ་ཁོའི་གནས་ཚུལ་ཅི་ཡང་མི་འབྱོར།
ཁོ་ནི་ད་དུང་ཧྭ་ཝ་དཀར་པོ་རུ་སྐྱེས་པ་གཞན་གསུམ་དང་མཉམ་དུ་
མགྲོན་ཤག་ཅིག་ཏུ་བསྡད་ཡོད། རེབ་འདིའི་དུས་ཚོད་ནང་ལ་ཁོས་རྒྱུན་པར་
སྨན་བྱེད་དང་ས་གནས་དཔོན་པོ་ལ་འབྲེལ་གཏུག་བྱེད་པར་ཚོད་བགམ་
བགྱི་བཞིན་མཆིས་ཤིང་ཟི་ཝ་ཐི་རུ་དོན་མོ་མར་དོན་དག་ཅི་ཞིག་བྱུང་བ་
ཤེས་སུ་འཇུག་འདོད་ཡོད།
ང་ཚོ་གཞི་ནས་མཉམ་གཅིག་ཏུ་འཛོམས་སྐབས་ཐམས་ཅད་དགའ་
བའི་མིག་ཆུ་ལྷུང་སོང་།
ཁོ་ལ་གསར་འགྱུར་གལ་ཆེན་ཞིག་ང་ཚོར་བཤད་རྒྱུ་ཡོད། ཨ་རི་ནས་
འབྱོར་བའི་ཆེད་མངགས་གཞུང་ཚབ་པ་རེ་ཁྲ་རྡི།ཧོ་པུའུ་རོ་ཁུས༼Rjchard
Holbrooke༽དབྱི་སི་ལན་སྦོ་རུ་གྲོས་ཚོགས་ཤིག་བསྡུས་ཤིང་ང་ཚོ་གདན་
ཞུ་བྱས། ཡིན་ཡང་། ཚོགས་འདུ་འཚོགས་པའི་ཉིན་དེའི་སྔ་མོར་ངས་ཅོང་
བརྡ་ལེགས་སྒྲིག་བྱེད་རྒྱུ་བརྗེད་པས་ང་ཚོ་གཉིད་ཀྱིས་དུབ་སོང་། ཨ་ཕ་ངའི་
སྟེང་དུ་ཁོང་ཁྲོ་རབ་ཏུ་ལངས། སྟབས་ལེགས་པ་ཞིག་ནི་ང་ཚོ་སྔར་བཞིན་
དུས་ཐོག་ཏུ་ཚོགས་འདུའི་ཆང་ཁང་དུ་འབྱོར་ཐུབ་སོང་།
ཐེངས་འདིའི་ཚོགས་འདུའི་སྟེང་དུ་སྤྱི་ཚོགས་ལས་འགུལ་པ༢༠ལྷག་
ཐོན་ཡོད་ཅིང་། ཁོ་ཚོ་ཚང་མ་ནི་ཕ་ཁི་སི་ཐན་གྱི་དམག་འཁྲུག་གིས་གནོད་
སྐྱོན་བཏང་བའི་ཚོ་སྡེ་ནས་ཡོང་བ་རེད། ཚང་མ་ཧ་ཅང་ཆེ་བའི་སྒྲོག་ཙེ་སྒོར་
སྒོར་ཞིག་གི་མཐའ་འཁོར་དུ་བསྡད་ཡོད་ཅིང་ང་རང་གཞུང་ཚབ་པ་ཆེན་
མོའི་གམ་དུ་བཀོད་སྒྲིག་བྱས་འདུག
སྐུ་ཞབས་ཧོ་པུའུ་རོ་ཁུ་ང་སར་ཕྱོགས་ནས་བལྟས་ཏེ་ན་རེ། “ཁྱོད་ལོ་
དུ་རེད” ཟེར།
ངས་ལུས་སྟོད་དྲང་དུ་བཏང་ནས་ནུས་ཤུགས་གང་ཡོད་ཀྱིས་རང་ཉིད་
ལ་བལྟས་ཚོད་ཀྱིས་མཐོ་སྣང་སྟེར་བ་བྱས་ཏེ། “ང་ལོ༡༢ཡིན” ཞེས་བཤད།
འདི་གཞི་རྩའི་སྟེང་དོན་དངོས་ཡིན་ཏེ་ཉིན་འགའ་འགོར་ན་ང་རང་ལོ༡༢ལ་
འབུད་སྲིད།
ངས་དབུགས་རིང་ཞིག་རྔུབ་རྗེས། "བཀུར་འོས་པའི་སྐུ་ཞབས་གཞུང་
ཚབ་པ། ཁྱེད་ཀྱིས་ང་ཚོར་རོགས་བྱས་ནས་བུ་མོ་འདི་དག་ལ་སློབ་གསོ་ཡི་
ཁེ་དབང་བརྩོན་ལེན་བྱེད་རོགས་གྱིས་ཤིག” ཅེས་བརྗོད།
ཁོ་དགོད་བཞིན་དུ་ན་རེ། “ཁྱོད་ཚོའི་རྒྱལ་ཁབ་ཀྱི་རྙོག་དྲར་མཐའ་
མི་མངོན། ང་ཚོས་ཁྱེད་ཚོའི་ཆེད་དུ་དོན་དག་གང་མང་སྒྲུབ་བཞིན་ཡོད། ང་
ཚོས་དཔལ་འབྱོར་རོགས་རམ་གྱི་བྱེད་ཐབས་ཀྱིས་ཁྱོད་ཚོའི་རྒྱལ་ཁབ་ལ་
ཨ་སྒོར་དུང་ཕྱུར༡༠འདོན་སྤྲོད་བྱས་ཡོད། ད་དུང་། ང་ཚོས་ཁྱོད་ཚོའི་སྲིད་
གཞུང་དང་མཉམ་དུ་གློག་འདོན་དང་རླངས་འདོན་གནད་དོན་སེལ་ཐབས
བྱེད་ཀྱིན་ཡོད། ཡིན་ཡང་ཁྱོད་ཚོའི་རྒྱལ་ཁབ་ཀྱིས་མིག་སྔར་གདོང་གཏད་
དགོས་པའི་གནད་དོན་མང་དྲགས་སོང་། "
ངས་ཁོ་རང་དགོད་དོན་མི་རྟོགས་ཀྱང་ཁོའི་གཏམ་གྱི་ཧ་གོ་ཡོང་། སྐྱེས་
མའི་སློབ་གསོའི་གནད་དོན་ནི་ཕ་ཁི་སི་ཐན་གྱི་མིག་སྔར་གྱི་གནད་དོན་
མང་པོའི་ཁྲོད་ནས་ཆེས་རྗེས་སུ་འཇོག་དགོས། སྐབས་འདིར། གཅིག་བྱས་
ན་ངའི་ལུས་སྟོད་ཅུང་ཙམ་སྒུར་ཡོད་ལ། ངའི་འཛུམ་མདངས་ཅུང་ཙམ་ཡལ་
ཡོད། འོན་ཀྱང་ངས་རེ་ཐག་ཆད་པའི་བསམ་པ་ཕྱི་རུ་མངོན་འདོད་མེད་པར་
མ་ཟད། ད་ལྟ་ངས་ཀྱང་རྟོགས་སོང་། བརྙན་འཕྲིན་གྱི་བཅར་འདྲི་དང་ལེན་
བྱས་ནས་བུ་མོའི་སློབ་གསོའི་ཁེ་དབང་འབོད་སྐུལ་བྱེད་པ་ནི་འཁྲུག་ཐེངས་
འདིའི་ཕྱེད་ཀ་ཡིན་ལ། འཁྲུག་ཐེངས་ཕྱི་མས་མདུན་རོལ་ནས་ང་ལ་སྒུག་
ཡོད་སྲིད་པས་ངས་མུ་མཐུད་དུ་འཐབ་འཛིང་བྱེད་ངེས།
དབྱི་སི་ལན་སྦོ་རུ་ཡོད་སྐབས་སུ་ང་ཚོས་ད་དུང་གསར་འགོད་སྣེ་ལེན་
ཚོགས་འདུ་ཞིག་ཀྱང་བསྡུས། ཚོགས་ཐོག་ཏུ་ང་ཚོས་རང་ཉིད་ཀྱི་གཏམ་རྒྱུད་
བརྗོད་དེ་མི་རྣམས་ལ་ཟི་ཝ་ཐི་ནས་བྱུང་བའི་གནས་ཚུལ་ཡོད་ཚད་ལ་རྒྱུས་
ལེན་དུ་བཅུག ང་ཚོས་རྗེས་ཕྱོགས་གང་ལ་འགྲོ་དགོས་པ་དང་གང་ནས་འགོ་
རྩོམ་དགོས་པ་མི་ཤེས། མེན་ཀི་ལ་གྲོང་གི་མེ་ལྕེའི་སྤྲིན་ཕུང་ད་དུང་འཐོར་
མེད། ཐྲ་ལི་སྦན་ནི་ཟི་ཝ་ཐི་རི་ཁུལ་དུ་ཕྱིར་བསྣུར་བྱས་འདུག དེའི་ཕྱིར། ང་
ཚོས་གདན་ཞི་ཞིག་དང་ལེན་བྱས་ནས་ཨ་སྦོ་ཁྲེ་སྦོ་རྡི༼Abbottabad༽
རུ་བསྡད། དེ་ལས་ལེགས་པའི་འཕྲིན་བཟང་ཞིག་ནི་མོ་ཉི་པཱ་ཡང་ཨ་སྦོ་ཁྲེ་
སྦོ་རྡི་རུ་བསྡད་ཡོད། སློབ་གྲྭའི་སྒོ་མ་བརྒྱབ་པའི་ཡར་སྔོན་དུ་ཁ་འཛིང་བྱས་
པ་ནས་ངེད་གཉིས་ཀས་ཁ་བརྡ་བྱས་མྱོང་མེད། འདི་ལྟར་ཡིན་ཡང་མོ་སྔར་
བཞིན་དུ་ངའི་ཆེས་ལེགས་པའི་གྲོགས་མོ་ཡིན།
དེས་ན། ངས་མོ་ལ་ཁ་པར་ཞིག་བཏང་སྟེ་སྤྱི་གླིང་ནས་ངོ་འཕྲད་རྒྱུ་
བྱས། ངས་ཝུ་སོབ་ཁུ་ནག་དང་གོར་སྲབ་འགའ་ཁྱེར་ནས་ཁོ་མོར་འདུམ་
འགྲིག་ཞུ་བར་ཕྱིན།
"ཡོད་ཚད་ཁྱོད་མ་བཟང་བ་ཡིན” མོས་ང་ལ་བཤད།
ངས་ཁས་ལེན་བྱས། ༼ངས་རང་ཉིད་ཀྱིས་གང་ཞིག་བསྒྲུབ་ནས་ནོར་
མེད་པ་ཐག་གིས་ཆོད་ཀྱང་། ༽ རྩ་བ་ནས་སུ་འགྲིག་ཡོད་པ་དང་སུ་འཆུག་
ཡོད་པར་སྣང་འཇོག་མི་བྱེད། ཁོ་མོ་དང་སླར་འཛོམས་བྱུང་ཐུབ་ན་ང་རང་ཧ་
ཅང་དགའ་ཡོད།
འདི་ལྟར། ངའི་སྐྱེས་སྐར་ལ་བསླེབས་བྱུང་།ཉིན་གང་བོར་ངས་རང་ཉིད་ཀྱི
སྐྱེས་སྐར་ལ་རྟེན་འབྲེལ་ཞུ་བར་བསྒུག་ནས་བསྡད། ཡིན་ཡང་རྙོག་ཟིང་གི་ཁྲོད་
ནས་མི་རྣམས་ཀྱིས་དོན་འདི་བརྗེད་ཟིན། ངས་ཧུར་ཐག་གིས་རང་ཉིད་ལ་རང་
ཉིད་ཀྱི་ཆེད་དུ་སྐྱོ་བ་སྐྱེས་སུ་མ་བཅུག་ཀྱང་སྔར་བཞིན་རང་དབང་མེད་པར་ན་
ནིང་གི་སྐྱེས་སྐར་དྲན་བྱུང་། སྐབས་དེར། ང་དང་གྲོགས་པོ་ཚོས་མཉམ་དུ་སྤྲི་
སྒོང་ཟོས་ཤིང་དབུགས་ལྒང་གང་མང་འདུགངས་ཟི་ཝ་ཐིར་ཞི་བདེ་ཡོང་བའི་
སྨོན་ལམ་ཞིག་བཏབས་པ་ཡིན།
དུས་མཚུངས་སུ་མིག་ཟུང་བཙུམས་ཏེ་རང་ལོ༡༢ཀྱི་སྐྱེས་སྐར་ལ་སྨོན་
ལམ་བཏབ་པ་ཡིན།

༡༧ ཟི་ཝ་ཐིར་བསྐྱར་དུ་ལོག་པ།
ཟླ་གསུམ་གྱི་རིང་ལ། ང་ཚོར་གཏན་འཁེལ་གྱི་སྡོད་གནས་ཤིག་མེད་
པར་གནས་ངེས་མེད་དུ་འཁྱམས། རྒྱུན་པར་ཆ་རྒྱུས་མེད་པའི་མི་དང་ཡང་
ན་གཉེན་ཉེ་དང་མཉམ་དུ་འཚང་ནས་བསྡད། ད་ལྟ། ང་ཚོས་གཞི་ནས་རང་
ཡུལ་གྱི་ལམ་ལ་རྡོག་པས་གནོན་ཐུབ་སོང་། ང་ཚོས་ལམ་རིང་ཐུང་ཀུན་ཏུ་
རླངས་འཁོར་ལ་བསྡད་ནས་རི་ལས་བབས་པ་ཡིན། ལུང་མདོར་བརྒལ་རྗེས་
ཟི་ཝ་ཐི་གཙང་པོ་ང་ཚོའི་མིག་མདུན་དུ་མངོན་ཞིང་ཨ་ཕའི་མིག་ཆུ་ཡང་
ཤོར་སོང་། ང་ཚོས་སྙིང་ཉེ་བའི་མེན་ཀི་ལ་གྲོང་གི་ཡ་ང་བའི་གནས་ཚུལ་
མཐོང་སྐབས་ཀུན་གྱི་གདོང་ལ་མཆི་མས་བཀང་།
མིག་གིས་རྒྱང་དུ་བལྟ་དུས་ང་ཚོས་མཐོང་བ་ནི་ཞིག་རལ་དུ་གྱུར་པའི་
འཛུགས་བསྐྲུན་དང་ཕུང་བོར་སྤུངས་པའི་རྡོ་ཆག མེས་ཚིག་པའི་རླངས་
འཁོར། གས་ཆག་ཤོར་བའི་ཤེལ་སྒོ་སོགས་ཡིན། ཚོང་ཤག་གི་དྲིལ་སྒོ་བཅག་
ཅིང་སྒེའུ་ཁུང་བརྟོལ་ནས་ཚོང་སྒྲོམ་སྟོང་སང་ངེར་ཡོད། ཧ་ལམ་འཛུགས་
བསྐྲུན་དངོས་པོ་གང་ཡིན་གྱི་སྟེང་དུ་མདེའུ་ཡིས་བརྒྱབ་པའི་རྗེས་ཤུལ་གྱིས་
ཁེངས་ཡོད།
འདི་རུ་སྔར་བཞིན་འཐབ་ཁུལ་གྱི་ཚོར་བ་ཞིག་སྟེར། དམག་ཕྱོགས་ཀྱི་
འཐབ་མོ་བས་ཁང་བའི་ཡང་སྟེང་དུ་འགྲེང་ནས་སྦག་སྦག་མེ་མདའ་བརྒྱུད་
དེ་ང་ཚོར་ལྟ་ཞིབ་བྱས་ཤིང་ཁོ་ཚོས་མེ་མདའ་སྲང་ལམ་དུ་གཏད་འདུག སྲིད་་
གཞུང་གིས་གསལ་བསྒྲགས་བྱས་པ་ལྟར་མེན་ཀི་ལ་ནི་ཧ་ཅང་བདེ་འཇགས་
ཡིན་ལ་ཐམས་ཅད་ཁྱིམ་དུ་ལོག་པར་སྐུལ་འདེད་བྱེད་ཀྱིན་ཡོད། འོན་ཀྱང་
མི་མང་ཆེ་བ་ཞིག་སྔར་བཞིན་ཕྱིར་ལོག་མ་ཕོད། སྔོན་ཆད་ཀྱི་རྒྱང་སྐྱོད་
རླངས་འཁོར་འབབ་ཚིགས་སུ་ཚོན་མདངས་རྣམ་པར་བཀྲ་བའི་རྒྱང་སྐྱོད་
སྤྱི་འཁོར་དང་བགྲང་གིས་མི་ལང་བའི་འགྲུལ་བས་ཁེངས་ཡོད། ད་ལྟ་འཇམ་
ཐིང་ངེར་གནས་ཤིང་རྐང་བགྲོད་ལམ་གྱི་སྲུབས་ཀར་རྩྭ་རྒོད་སྐྱེས་འདུག
རེད་ཀྱང་། ཐྲ་ལི་སྦན་ནི་མཐོང་རྒྱུ་མེད་ཟིན།
གྱང་གི་ཟུར་སྣེ་ཞིག་བསྐོར་ན་ཡུལ་ལ་ཐོན་པ་ཡིན། ང་ཚོ་ཚང་མར་
སེམས་ཁྲལ་གྱི་རྔུལ་ཆུ་བཞུར་ཞིང་སེམས་སུ་བསམ་ཚུལ་ངན་ངོན་རེ་དྲན།
གོ་ཐོས་ལྟར་ན་ངེད་ཚང་གི་ཉེ་འཁོར་གྱི་ཁང་བ་ཚང་མར་འཕྲོག་བཅོམ་བྱས་
མྱོང་ཞིང་བརྙན་འཕྲིན་འཕྲུལ་ཆས་དང་མུ་ཏིག་སོགས་ཚང་མ་བརྐུས་ཏེ་ཅི་
ཡང་ལྷག་མེད། ཨ་ཕས་སྒོ་ཆེན་འབྱེད་དུས་སུ་ང་ཚོ་ཚང་མས་དབུགས་ཀྱང་
རྔུབ་མཚམས་བཞག མིག་ལམ་དུ་ཐོག་མར་མཐོང་ཡོང་བ་ནི་མདུན་སྐོར
ཡིན། ནུ་བོ་རྣམས་བྲེལ་མྱུར་གྱིས་རྒྱུགས་ཏེ་བྱིའུ་ཕྲུག་ལ་ལྟ་རུ་སོང་མཐར་
ངུས་ནས་ཕྱིར་ཐོན་བྱུང་། བྱ་གཅེས་ལོ་ལྟོགས་ནས་ཤི་སྟེ་བྱ་སྤུ་དང་ཀེང་རུས་
ཕུང་བོ་ཞིག་ཏུ་གྱུར་ཡོད། ང་ནི་འགྲུལ་ཁང་དུ་རྒྱུགས་ཏེ་གནས་དེར་སྦས་པའི་
རང་ཉིད་ཀྱི་དཔེ་དེབ་ལ་ལྟ་རུ་ཕྱིན་དུས་དེ་དག་ཚང་མ་གཅིག་ཀྱང་མ་ཆད་
པར་ཡོད། ངས་ནི་བཀའ་དྲིན་གྱིས་གནམ་བདག་ལ་ཐུགས་རྗེ་ཞུས་མྱོང་། དཔེ་
དེབ་ཀྱི་ཁ་སློག་དུས་སླར་ཡང་རང་ཉིད་ཀྱིས་བྲིས་པའི་ཐེངས་གཉིས་མཉམ་
བྱ་ཚུལ་དང་སྤྱི་ཚོགས་རིག་པའི་ཟིན་བྲིས། ད་དུང་ངའི་དབྱིན་ཡིག་བརྡ་སྤྲོད་
ཀྱི་དཔེ་དེབ་མཐོང་བས་སེམས་སུ་དགའ་བ་ཅི་ཙམ་ཡོད་པ་སྨོས་མེད་ཡིན།
ང་ཅུང་ཙམ་མིན་ན་དགའ་ནས་མིག་ཆུའ ང་ལྷུང་སོང་། གློ་བུར་དུ་ང་
ཚེའི་སློབ་གྲྭ་འཕྲོག་བཅོམ་འདི་ལས་གཡོལ་ཐུབ་ཡོད་མེད་དྲན་བྱུང་།
,“མི་ཞིག་འདི་ལ་བསླེབས་མྱོང་། " ང་ཚོ་སློབ་གྲྭའི་སྒོ་ཆེན་ནང་དུ་
འཛུལ་དུས་ཨ་ཕས་སྐད་བརྒྱབ་བྱུང་།
སློབ་གྲྭའི་ཁ་གཏད་ཀྱི་འཛུགས་སྐྲུན་ལ་སྔོན་ཆད་མེ་མདས་ཕོག་མྱོང་
ཡང་ངོ་མཚར་བ་ཞིག་ལ་ང་ཚོའི་སློབ་གྲྭར་གོད་ཆག་སྤུ་ཙམ་ཡང་བྱུང་མི་
འདུག སློབ་ཁང་ནང་དུ་སྒྲིལ་ཐ་འཐེན་འཕྲོ་དང་འགྱིག་ཁུག་གིས་ཁེངས་ལ་
ཅོག་ཙེ་དང་རྐུབ་སྟེགས་གཡས་འགྱེལ་གཡོན་ལོག་བྱས་འདུག་པས་རྙོག་
ཟིང་དུ་གྱུར་ཡོད། ཧུའུ་ཧྲར་སློབ་གྲྭའི་སྒོ་བྱང་ད་དུང་གྲུ་ཟུར་ན་ཡོད། དེ་ནི་
ངའི་ཨ་ཕས་བདེ་འཇགས་ཡིན་སར་བཞག་པ་རེད།ངས་སྒོ་བྱང་ཡར་འགྱོག་
དུས་སྐྲག་ནས་སྐད་ངན་ཤོར། འགེལ་བྱང་གི་འོག་ཏུ་ར་མགོ་འགའ་ཡོད་ལ་
ཏག་ཏག་སྐར་མ༡འགོར་རྗེས་ངས་གཞི་ནས་ཚུར་སྣང་བྱུང་། ར་མགོ་འདི་
དག་ནི་མི་ག་གེ་མོ་ཞིག་གི་ཟས་ལྷག་ཡིན་ཐག་ཆོད་རེད།
གྱང་ངོས་ཀྱི་ག་ས་གང་དུ་ཐྲ་ལི་སྦན་ལ་ངོ་རྒོལ་གྱི་འབོད་ཚིག་གོ་
རིམ་འཆལ་འཆོལ་གྱིས་བྲིས་འདུག སློབ་ཁང་ནང་དུ་མདེའུ་སྐོགས་མང་པོ་
ཞིག་འཕངས་ཡོད། པང་ལེབ་དཀར་པོ་ཞིག་གི་སྟེང་དུ་འདི་ལྟར "Army
Zindabad" བྲིས་ཡོད་ཅིང་ནང་དོན་ནི “དམག་དཔུང་ཁྲི་ལོར་ཤོག་
ཅེས་པ་དེ་རེད། དེ་ནས་ང་ཚོས་སུ་ཞིག་འདི་རུ་བསྡད་མྱོང་ཡོད་པ་རྟོགས་
སོང་། དམག་མི་རྣམས་ཀྱིས་ཐོག་ཁང་གི་གྱང་སྟེང་དུ་ཁུང་བུ་ཞིག་བརྟོལ་
ཡོད། ཁུང་བུ་འདི་ལས་གཤམ་གྱི་སྲང་ལམ་མཐོང་ཐུབ། གཅིག་བྱས་ན་ཁོ་
ཚོས་ཁུང་བུ་འདི་ཉིད་འཇབ་རྒོལ་པར་སོ་ལྟ་བྱེད་སའི་སོ་ཁང་དུ་བྱས་ཡོད།
འདི་རུ་རྙོག་ཟིང་ཆེ་ཡང་ང་ཚོའི་དགའ་ཞེན་ཆེ་བའི་སློབ་གྲྭ་ནི་སྔར་བཞིན་
ཀྲོང་ངེར་ལངས་ཡོད།
སློབ་ཁང་སོ་སོར་གཏོར་བརླག་ཐེབས་པའི་ཚད་གཞི་ལྟ་ཞིབ་བྱས་
རྗེས་ཨ་ཕ་དང་ངེད་གཉིས་ཁོའི་གཞུང་སྒྲུབ་ཁང་དུ་སོང་། དེ་རུ་ཁོས་དམག་
ཕྱོགས་ཀྱིས་ཁོ་ལ་བཞག་པའི་འཕྲིན་ཡིག་ཅིག་རྙེད། འཕྲིན་འདིར་ཟི་ཝ་ཐི་
མི་དམངས་ཀྱིས་ཐ་ལི་སྦན་གྱིས་རང་ཉིད་ཀྱི་ཁྱིམ་གཞིས་ཚོད་འཛིན་བྱེད་
བཅུག་ཏུ་པར་སྐྱོན་བརྗོད་བཏང་ཡོད།
འཕྲིན་འདིའི་ནང་དོན་འདི་ལྟར་བྲིས་ཡོད་དེ། “ང་ཚོའི་ཕུལ་དུ་བྱུང་
བའི་འཐབ་མོ་བ་གྲངས་མེད་ཀྱི་གཅེས་སྲོག་ཤོར་སོང་། འདི་ཡོད་ཚད་ཀྱི་
འབྱུང་རྩ་ནི་ཁྱོད་ཚོས་སྣང་མེད་བྱས་རྐྱེན་ཡིན། ཕ་ཁི་སི་ཐན་གྱི་དམག་
དཔུང་ཁྲི་ལོར་ཤོག"
ངའི་ཨ་ཕས་དཔུང་པ་གསིག་གསིག་བྱེད་བཞིན་ན་རེ། “ནམ་ཡང་
ཡ་མཚན་ཅན་གྱི་འཁོར་རྒྱ་འདི་ལས་ཐར་མི་ཐུབ། ཟི་ཝ་ཐིའི་མི་རྣམས་ནི་
སྔོན་ལ་ཐྲ་ལི་སྦན་གྱིས་ཚོད་འཛིན་བྱས་རྗེས་དམར་གསོད་བཏང་བ་རེད། ད་
ལྟ་ཡང་ཐྲ་ལི་སྦན་གྱི་ཆེད་དུ་མིང་ངན་པ་འདི་འཁུར་དགོས།"
ངའི་རིག་པ་ཉོབ་ཅིང་དུབ་པར་གྱུར། སྔོན་ཆད། ང་རང་ནར་སོན་རྗེས་
སྨན་པ་ཞིག་བྱེད་འདོད་ཡོད། འོན་ཀྱང་། འདི་དག་ཡོད་ཚད་བརྒྱུད་རྗེས་
ངའི་བསམ་པར་ཆབ་སྲིད་ཀྱི་དབུ་ཁྲིད་པ་ཞིག་བྱས་ན་སྔར་ལས་ལེགས་པའི་
གདམ་ཀ་ཞིག་ཡིན་ཀྱང་སྲིད། ང་ཚོའི་རྒྱལ་ཁབ་ལ་འདི་འདྲའི་མང་བའི
གནད་དོན་གནས་ཡོད་པས། གཅིག་བྱས་ན་ཉིན་ཞིག་ལ་ངས་རོགས་རམ་
བྱས་ནས་ཐག་གཅོད་ཕྲན་ཙམ་རེ་བྱེད་ཐུབ།

༡༨ རེ་འདུན་ཆུང་ཆུང་ཞིག་དང་ཁྱད་མཚར་བའི་ཞི་བདེ་ཞིག
ཟི་ཝ་ཐི་གཞི་ནས་ཞི་ཞིང་བདེ་བར་གྱུར། དམག་དཔུང་སྔར་བཞིན་
བཅའ་སྡོད་བྱས་ཡོད། ཚོང་ཁང་གི་སྒོ་ཡང་བསྐྱར་ཕྱེས་ཤིང་སྐྱེས་མ་རྣམས་
རང་མོས་ཀྱིས་ཁྲོམ་རར་ཕར་འགྲོ་ཚུར་འོང་བྱས་ཆོག རང་ཉིད་ཀྱང་གཞི་
ནས་མ་ལི་ཁི། ནུའུ་ཨར་ལས་བརྒལ་ཏེ་ཨང་དང་པོ་ཐོབ། འབྱུང་འགྱུར་གྱི་
ཐད་ནས་ང་ལ་ཡིད་སྨོན་གྱིས་ཁེངས་ཡོད། དེ་བས། ངས་རང་ཁྱིམ་གྱི་སྒོ་
འགྲམ་དུ་ཨ་མྲའི་སྡོང་བོ་ཞིག་བཙུགས། རྒྱུ་བཏབ་ནས་འབྲས་བུ་སྨིན་རག་
བར་དུ་དུས་ཧ་ཅང་རིང་བོ་ཞིག་མཁོ་སྟེ་སྲིད་གཞུང་གིས་ཁས་འཆེས་པའི་ཞི
བའི་འདུམ་འགྲིག་དང་བསྐྱར་འཛུགས་བཞིན་དུ་དུས་ཡུན་གང་མང་ཞིག་
གི་རྗེས་ནས་མངོན་དུ་འགྱུར་ཐུབ་པ་ངས་ཤེས་ཡོད། འོན་ཀྱང་། ངའི་བྱ་སྤྱོད་
འདིས་མེན་ཀི་ལ་ཡི་སང་ཉིན་ལ་ཡིད་ཆེས་ཀྱིས་ཁེངས་ཤིང་མ་འོངས་པར་ང་
ཚོར་ཡུན་རིང་གི་ཞི་བདེ་ལྡན་སྲིད་པ་མཚོན་ཐུབ།
ཉིན་དེ་དག་གི་ནང་དུ་ང་རང་ཆེས་སུན་སྣང་སྐྱེས་ས་ནི་གཟུགས་ཇེ་
རིང་དུ་མི་འགྲོ་བ་དེ་ཡིན། སྐབས་དེར་ང་ཧ་ལམ་ལོ༡༣ཡིན། སྔོན་ཆད་ང་ནི་
འཛིན་གྲྭའི་ནང་གི་གཟུགས་པོ་རིང་ཤོས་དེ་ཡིན་ཡང་ད་ལྟ་དམའ་ཤོས་ཀྱི་
རིགས་དེར་གཏོགས། དེ་ནས་ང་ལ་རེ་འདུན་ཆུང་ཆུང་ཞིག་བྱུང་སོང་། ཉིན་
རེའི་མཚན་མོར་ངས་ཨན་ལྷ་མཆོག་ལ་གཟུགས་པོ་རིང་དུ་སྐྱེ་བའི་གསོལ་
བ་བཏབས་ཤིང་ཚད་ཤིང་དང་ཞ་སྨུག་གིས་གྱང་ལྡེབས་སུ་རྟགས་བརྒྱབ་པ་
དང་། ཉིན་རེའི་སྔ་དྲོར་ཚད་འབྱེད་བྱས་ཏེ་རིང་དུ་ཕྱིན་ཡོད་མེད་ལ་བལྟས་
པ་ཡིན། ཐ་ན་ངས་སྨོན་ལམ་བརྒྱབ་ནས་གལ་སྲིད་ད་དུང་ཅུང་ཙམ་རིང་དུ་
སྐྱེ་ཐུབ་པ་སྟེ། མ་མཐའ་ཡི་དབྱིན་ཚུན་གཅིག་སྐྱེས་ནའང་ངས་ཉིན་རྒྱུན་གྱི་
གསོལ་འདེབས་ཀྱི་ཞོར་དུraakat nafiབྱས་པ་ཡིན། ཡང་གཅིག་བྱས་ན་
གསོལ་འདེབས་འཕར་མ་ཡིན།
ད་ལྟ། ངས་ཡུལ་དུས་མང་པོ་ཞིག་ཏུ་གཏམ་བརྗོད་སྤེལ་བ་ཡིན། འོན་
ཀྱང་རང་ཉིད་ཀྱི་གཟུགས་པོས་རང་ལ་གདིང་ཤུགས་ཀྱིས་མི་འདང་བ་དང་
གཏམ་བརྗོད་ལ་འགུག་ཤུགས་མེད་པའི་སྣང་བ་ཞིག་སྟེར། ངའི་གཟུགས་པོ་
ཐུང་དྲགས་པས་གཏམ་བརྗོད་སྤེལ་ཡང་གཞན་གྱིས་སྣང་འཇོག་མི་བྱེད།
༢༠༡༠ལོའི་ལོ་མགོར། ང་ཚོའི་སློབ་གྲྭ་ལ་ཟི་ཝ་ཐི་ས་ཁུལ་གྱི་བྱིས་པའི་
ཚོགས་ཆེན༼District Child Assembly༽ དུ་ཞུགས་དགོས་པའི་གདན་
ཞུ་འབྱོར། ཚོགས་ཆེན་གྱི་གཙོ་སྒྲུབ་བྱེད་མཁན་ནི་སྙིང་རྗེ་ཚོགས་པའི་
མཉམ་འབྲེལ་རྒྱལ་ཚོགས་ཀྱི་བྱིས་པའི་ཐེབས་རྩ་ཚོགས་པ༼The United
Nations Children’s Fund བསྡུས་མིང་ནི། UUNICEF༽དང་ཁི་ཕ་
ཁུག་ར༼Khpal Kor ནང་དོན་ནི་ང་ཡི་ཁྱིམ་ཡིན། ༽གཉིས་རེད། ཟི་ཝ་
ཐི་ཡི་ས་ཁུལ་སོ་སོ་ནས་འབྱོར་བའི་སློབ་མ༦༠ཚོགས་ཆེན་གྱི་འཐུས་མིར་
བདམས་ཤིང་ཁོ་ཚོ་མང་ཆེ་བ་ནི་སྐྱེས་པ་ཡིན། རེད་ཀྱང་། ང་ཚོའི་སློབ་གྲྭའི་
བུ་མོ་སློབ་མ༡༡ཞུགས། ང་ཚོས་གཏམ་བརྗོད་པ་ཞིག་འདེམ་དགོས་པས་
མཐར་ང་རང་གདམས་བྱུང་། བུ་མོ་གཏམ་བརྗོད་པ་ཞིག་གི་ཐོབ་ཐང་གིས་
འཆད་སྟེགས་སུ་བུད་ཅིང་ཚོར་བ་འདི་རིགས་ཅུང་མཚར་བོ་ཡོད། རེད་ཀྱང་།
ངས་འགན་འཁྲི་འདི་ཉིད་གལ་ཆེའི་ལས་འགན་ཞིག་ཏུ་བརྩིས་ཡོད།
ཚོགས་ཆེན་ནི་ཟླ་རེར་རྒྱུན་ལྡན་ངང་འཚོགས་ཤིང་ལོ་གཅིག་ལ་
བསྡུས་ཏེ་ཆོད་དོན༩ལ་གྲོས་འཆམ་བྱུང་། ང་ཚོས་བྱིས་པར་གླ་བྱེད་དུ་འཇུག་
པའི་མཚམས་འཇོག་དགོས་པའི་འབོད་སྐུལ་བཏང་ཞིང་དབང་བོ་སྐྱོན་ཅན་
གྱི་བྱིས་པ་དང་བྱིས་པ་འཁྱམ་པོ་སློབ་གྲྭ་མངགས་པའི་རེ་བ་བཅངས། ཐྲ་ལི་
སྦན་གྱིས་གཏོར་བཤིག་བཏང་བའི་སློབ་གྲྭ་བསྐྱར་འཛུགས་བྱེད་དགོས་པའི་
བླང་བྱ་བཏོན། གྲོས་ཆོད་ལ་གྲོས་འཆམ་བྱུང་ཚེ་གཞུང་ཕྱོགས་ཀྱི་འབྲེལ་
ཡོད་མི་སྣར་སྙན་འབུལ་ཞུ་ངེས་ཤིང་དེའི་ཁྲོད་ཀྱི་འགའ་ཤས་ཤིག་ཐ་ན་མྱུར་
དུ་ལག་བསྟར་བྱེད་ཐུབ། ང་ཚོའི་སྐད་སྒྲ་ཐོས་ཐུབ་པ་དང་ང་ཚོའི་བྱ་སྤྱོད་
ཀྱིས་འགྱུར་བ་ཅུང་ཙམ་གཏོང་ཐུབ་ན་སྙམ་བཞིན་དགའ་ཞིང་བློ་བདེ་བར་
གྱུར།
སྟོན་ཁ་བསླེབས་པ་དང་བསྟུན་ནས་ནམ་མཁའི་མཐོངས་ཀྱི་སྤྲིན་
ནག་རིམ་བཞིན་གཅིག་ཏུ་འདུས། ངའི་ཨ་ཕའི་གྲོགས་པོ་ཞིག་དང་ཐྲ་ལི་
སྦན་ལ་ཁྲོམ་བསྒྲགས་ངོ་རྒོལ་བྱེད་པའི་སྐྱེས་པ་ཞིག་ཡུལ་ལ་ལོག་པའི་ལམ་
བར་དུ་འཇབ་རྒོལ་ཐེབས་སོང་། ཐྲ་ལི་སྦན་ལ་ཚིག་མཚོན་འདེབས་པའི་
ཆབ་སྲིད་པ་གཞན་ཞིག་རང་འཇོམས་ཅན་གྱི་མིས་ཁུར་འགད་རྫས་ཀྱིས་
བསད། ༢༠༡༠ལོའི་དབྱར་ཁས་ཆར་ཆུ་ཆེན་པོ་ཞིག་བསྣམས་ཡོང་། དུས་
རླུང་གི་ཤུགས་རྐྱེན་འོག་དྲག་ཆར་ནི་གོད་ཆག་ཏུ་གྱུར་ནས་ཆུ་ལོག་གིས་ཟི་
ཝ་ཐི་གཙང་ཕྱགས་བྱས་ཤིང་ཡོད་ཚད་ཁུར་སོང་། ཕ་ཁི་སི་ཐན་ཧྲིལ་བོའི་
མི༢༠༠༠ལྷག་ཤི་ཞིང་ཉམ་ཐག་པའི་མི་སེར་གང་མང་ཞིག་གར་སོང་ཆ་མེད་
དུ་གྱུར།སློབ་གྲྭ༧༠༠༠ལྷག་ལ་གནོད་སྐྱོན་ཐེབས།
ངེད་ཚང་ནི་ས་བབ་ཅུང་མཐོ་བའི་ས་ཆར་ཡོད་པས་ཐེངས་འདིའི་ཆུ་
ལོག་ལས་གཡོལ་ཐུབ་བྱུང་། ཡིན་ཡང་ང་ཚོའི་སློབ་གྲྭ་ནི་ཆུ་འགྲམ་ན་ཡོད་
པས་གནོད་པ་ཚབས་ཆེན་ཐེབས། ཆུ་ལོག་བྱུང་རྗེས་ཆུ་ཤུལ་ཡང་བྲང་ཁར་
སླེབས། ང་ཚོའི་ཅོག་ཙེ་དང་རྐུབ་སྟེགས་སྟེང་དུ་དྲི་ངན་འཐུལ་ཞིང་ཧ་ཅང་
མཐུག་པའི་འདམ་བག་གིས་ཁེབས་འདུག ལེགས་སྒྲིག་གཙང་སྒྱུར་བྱེད་
པའི་འགྲོ་གྲོན་ཧ་ཅང་དཀའ། ཤང་ལ་ཡི་གནས་བབ་ནི་ལྷག་ཏུ་ཚབས་ཆེ།
ཆོས་དགོངས་གྲུབ་མཐའི་ཆོས་ལུགས་དབུ་འཛིན་སྔོན་མ་ཚོས་ཀྱང་གདམ་
བཤད་མགོ་བརྩམས། མི་རྣམས་ལ་འཇིགས་སྐུལ་ནས་ཐེངས་འདིའི་རང་
བྱུང་གནོད་འཚེ་ནི་དཀོན་མཆོག་གི་དགོངས་པ་ཡིན་ཞིང་དབྱི་སི་ལམ་ཆོས་
ལུགས་ལ་ངོ་རྒོལ་བྱེད་པའི་སྤྱོད་པར་ཆད་གཅོད་བྱས་པ་ཡིན་ཟེར།
༢༠༡༡ལོའི་ལོ་སྨད་ལ་བསླེབས་དུས། ཐྲ་ལི་སྦན་གྱིས་སླར་ཡང་སློབ་གྲྭ་
གཉིས་འགད་གཏོར་བཏང་བར་མ་ཟད་ཕྱི་རྒྱལ་གྱི་རོགས་སྐྱོར་མི་སྣ་གསུམ་
བཙན་ཁྲིད་བྱས་མཐར་བསད་འདུག ཨ་ཕའི་གྲོགས་པོ་གཞན་ཞིག་སྟེ་སྙིང་
སྟོབས་ཆེན་པོས་ཐྲ་ལི་སྦན་ལ་ངོ་རྒོལ་བྱེད་པའི་སློབ་ཆེན་སློབ་གཙོ་ཞིག་གི་
གཞུང་སྒྲུབ་ཁང་དུ་ལག་ཏུ་མེ་མདའ་ཐོགས་པའི་མི་ངན་གདུག་རྩུབ་ཅན་
གཉིས་ཧམ་འཛུལ་བྱས་ནས་ཁོ་རང་བསད་པ་རེད།
ལོ་དེའི་ཟླ ༥ བར། ༩, ༡༡དོན་རྐྱེན་གྱི་ལྐོག་ཇུས་འགོད་མཁན་ཨོ་ས་
མུའུ། སྦིན། ལ་ཏིང་བསད། སྐབས་དེར་ཁོ་ནི་ཨ་སྦོ་ཁྲེ་སྦོ་རྡི་རུ་སྦས་ཡོད།
གནས་དེ་རུ་ང་ཚོའི་དམག་དོན་སློབ་གླིང་དང་གོམ་པ་འགའ་ལས་མེད།
དེར་མཐུད།ངའི་ཨ་ཕ་ལ་མིང་བཀོད་མེད་པའི་ཡི་གེ་ཞིག་འབྱོར།ཁྱོད་
ནི་མོ་ལཱའི་བུ་རེད། འཕྲིན་ཡིག་ནང་དུ་འདི་ལྟར་བྲིས་ཡོད། འོན་ཀྱང་དམུ་
ཟི་ལམ་བཟང་པོ་ཞིག་མ་རེད། ཁྱོད་ཀྱིས་ང་ཚོར་སྐྱོན་བརྗོད་ཁྲོམ་བསྒྲགས་
བྱས་པས་ཁྱོད་ལ་རྩིས་སྤྲོད་བྱ་ངེས། ཁྱོད་གནས་གང་དུ་ཡོད་ཀྱང་རུང་དམུ་
ཟི་ལམ་ངེས་མེད་རྒོལ་རྡུང་རུ་ཁག་གིས་ཁྱོད་རང་རྙེད་ངེས་ཡིན།
འདི་ཡོད་ཚད་ཀྱིས་མི་རྣམས་ལ་ཐ་ལི་སྦན་ནི་ཐོག་མ་ཉིད་ནས་རྒྱང་
རིང་ཞིག་ཏུ་སོང་མེད་པའི་ཚོར་བ་བྱིན།
ངས་རང་ཉིད་ལ་མིང་བཀོད་མེད་པའི་འཕྲིན་ཡིག་འདི་ནི་བལྟས་ཚོད་
ཀྱིས་སྐྲག་སྣང་སྐྱེས་རུང་དོན་དངོས་སུ་ཕམ་པར་བཏང་བའི་ཐྲ་ལི་སྦན་འཆི་
ལ་ཉེ་དུས་ལག་ཏུ་བསྟར་བའི་ག་མེད་ཀྱི་ཐབས་ཤིག་རེད་ཞེས་བཤད། འོན་
ཀྱང་།ངས་སྔར་བཞིན་ཉིན་རྒྱུན་དུ་གསོལ་བ་བཏབས།ཨ་ཕའི་བདེ་འཇགས་
ཀྱི་ཆེད་དུ་གསོལ་བ་བཏབས། སློབ་གྲྭ་མུ་མཐུད་དུ་འཚོག་ཐུབ་པར་གསོལ་
བ་བཏབས། གཏོར་བཤིག་བཏང་བའི་སློབ་གྲྭ་བསྐྱར་གསོ་བྱེད་ཐུབ་པར་
གསོལ་བ་བཏབས། ངས་ད་དུང་དཀོན་མཆོག་ལ་རང་ཉིད་ཀྱི་གཟུགས་ཇེ་
རིང་དུ་འགྲོ་བའི་སྐྱབས་འཇུག་ཞུས། གལ་ཏེ་ང་ནི་ཆབ་སྲིད་པ་ཞིག་ཏུ་གྱུར་
ན་རང་གི་རྒྱལ་ཁབ་ལ་ཞབས་ཞུ་བསྒྲུབ་ངེས། ངས་དཀོན་མཆོག་ལ་ཞུས་
དོན། ཅི་བྱས་ཀྱང་ངའི་གཟུགས་པོ་འཆད་སྟེགས་ལས་རིང་ཙམ་སྐྱེ་དགོས།
འདི་ལྟར་བྱས་ན་ད་གཟོད་ངས་ཉན་མཁན་མཐོང་ཐུབ།

༡༩ འཕྲིན་བཟང་གཞི་ནས་འབྱོར་བྱུང༌།
༢༠༡༡ལོའི་ཟླ༡༠ཉིན་ཞིག་ལ་ཨ་ཕས་ང་རང་བོས་ཏེ་ཁོ་ལ་འབྱོར་བའི་
གློག་རྡུལ་སྦྲགས་དངོས་ཤིག་ལ་བལྟ་རུ་བཅུག ངས་རང་ཉིད་ཀྱི་མིག་ཟུང་
ལ་ཡིད་ཆེས་བྱེད་ཐབས་ཡེ་ནས་མེད་པ་འདྲ། ཨ་མུའུ་ཟི་ཐིག་ཏམ་གྱི་བྱིས་
པའི་ཁེ་དབང་སྲུང་སྐྱོབ་ཚོགས་པ་སྟེ་བྱིས་པའི་ཁེ་དབང་མཐུན་ཚོགས་ཀྱིས་
ང་རང་རྒྱལ་སྤྱིའི་ནོ་འབེར་གཟེངས་རྟགས་ཀྱི་འོས་མིའི་གྲས་སུ་མིང་འགོད་
བྱས་འདུག་ལ། ཧྥེ་ལྷོ་ཡི་ཆོས་བདག་ཆེན་མོ་ཏིག་སི་མིན་ཏིགཁྲུའུ་ཁྲུའུ་ཡིས་
ངའི་མིང་ཐོ་ཡར་སྤྲད་པ་རེད། ཁྲུའུ་ཁྲུའུ་མཆོག་གིས་ནམ་ཡང་ཧུར་ཐག་
གིས་རིགས་རྒྱུད་ཟུར་བགར་ལམ་ལུགས་ལ་ངོ་རྒོལ་བྱེད་བཞིན་མཆིས་ཤིང་
ངའི་ཨ་ཕའི་སེམས་ཁོངས་ཀྱི་དཔའ་རྒོད་ཆེན་མོ་ཡིན།
དེར་མཐུད་ང་ལ་ཡང་བསྐྱར་སྦྲགས་དངོས་གཞན་པ་ཞིག་འབྱོར་ཏེ་ལཱ་
ཧེར་གྱི་སློབ་གསོའི་གྲོས་ཚོགས་སྟེང་གཏམ་བཤད་སྤེལ་དགོས་པར་གདན་
ཞུ་བྱས་འདུག གནས་དེའི་དབུ་བཞུགས་སྤྱི་ཁྱབ་སྡེ་བས་དྲ་རྒྱའི་སློབ་གྲྭ་
གསར་བ་ཞིག་འཛུགས་སྒང་ཡིན། སློབ་མ་ཚང་མར་ལག་འཁྱེར་གློག་ཀླད་
ཅིག་ཐོབ་ཐུབ་པར་མ་ཟད། སློབ་མ་ཚོའི་སློབ་སྦྱོང་གི་སྤྲོ་སེམས་ལ་སྐུལ་མ་
གཏོང་བའི་ཆེད་དུ་ཁོ་རང་ཉིད་ཀྱིས་དོ་བདག་བྱེད་པའི་ཞིང་ཆེན་ནང་ཁུལ་
དུ་རྒྱུགས་འབྲས་ཕུལ་བྱུང་ཅན་གྱི་སློབ་མ་ལ་བྱ་དགའི་དངུལ་འཐོབ་ཐུབ།
བསམ་ཡུལ་ལས་འདས་པ་ཞིག་ནི་ཁོས་ང་ལའང་དགའ་རྟགས་ཤིག་བསྩལ་
ཡོད། རྒྱུ་མཚན་ནི་ངས་དུས་ཡུན་རིང་ལ་བསྐྱེས་མས་སློབ་གསོ་མྱོང་བའི་ཁེ་
དབང་ལ་འབོད་སྐུལ་བྱས་པས་རེད།
ངས་རང་ཉིད་ཆེས་དགའ་བའི་མདོག་གློ་དམར་ཅན་གྱི་ཧྲ་བར་ཁུ་སྨེ་ཙི་
གྱོན་ནས་བྱེད་སྒོར་དངོས་ཞུགས་བྱས་པར་མ་ཟད་ཚང་མར་ང་ཚོ་བུ་མོའི་སློབ་
གྲྭའི་སློབ་གྲོགས་ཚོས་ཇི་ལྟར་ཐྲ་ལི་སྦན་གྱི་བཀའ་ལས་ལྡོག་སྟེ་ལྐོག་ལྐོག་སུད་
སུད་ཀྱིས་སློབ་གྲྭར་འགྲིམས་ཚུལ་བཤད། ངའི་རེ་བ་ཡིན་ན་འཛམ་གླིང་གི་ས་
ཁུལ་སོ་སོའི་བྱིས་པ་རྣམས་ཀྱིས་རང་ཉིད་ཀྱི་སློབ་གསོ་མྱོང་བའི་གོ་སྐབས་ལ་
གཅེས་སྐྱོང་བྱེད་དགོས་ཤིང་བྱིས་པ་མང་པོའི་སློབ་སྦྱོང་གི་ཁེ་དབང་བཤུ་གཞོག་
བྱས་པའི་སྡུག་བསྔལ་ནི་ང་རང་གིས་དངོས་སུ་མྱངས་ཡོད་པ་ཡིན། འོན་
ཀྱང་། ངས་ཀྱང་ཉན་མཁན་ལ་བརྗོད་དགོས་ཏེ། "ཟི་ཝ་ཐི་ཡི་སྐྱེས་མ་
རྣམས་སྔོན་ཆད་འཇིགས་སྐྲག་གང་ལ་ཡང་སྐྲག་མ་མྱོང་ཞིང་ད་ལྟའང་དེ་
,བཞིན་ཡིན།”
ཡུལ་ལ་ལོག་རྗེས་གཟའ་འཁོར་གཅིག་མ་འགོར་བའི་ཉིན་ཞིག་ལ་
སློབ་གྲོགས་ཤིག་སློབ་ཁང་ནང་དུ་མཆོངས་ཡོང་ནས་སྐད་ཆེན་པོས་ཁྱོད་ལ་
ཡང་བྱ་དགའ་ཞིག་ཐོབ་འདུག་ཟེར། སྲིད་གཞུང་སྡེ་ཁག་གིས་ཕ་ཁི་སི་ཐན་
གྱི་སྐབས་དང་པོའི་ཞི་བདེའི་བྱ་དགའ་ང་ལ་སྤྲད་ཅིང་ངས་ཀྱང་འདི་ཡོད་
ཚད་བདེན་པ་ཡིན་པའི་ཡིད་ཆེས་བྱ་ཐབས་བྲལ། ཉིན་དེར་གསར་འགོད་པ་
གང་མང་ཐོན་ཏེ་ང་ཚོའི་སློབ་ར་འུར་སྒྲས་ཁེངས་སོང་།
བྱ་དགའ་སྩོལ་བའི་མཛད་སྒོའི་ཉིན་དེར་ཐོན་རག་བར་ངའི་གཟུགས་
ནི་སྔར་བཞིན་ཅུང་ཙམ་ཡང་མ་སྐྱེས། རེད་ཀྱང་། གང་འདྲ་ཞིག་ཡིན་པའི་
དབང་དུ་བཏང་ཡང་ངས་ནི་བརྟན་བརླིང་དང་དབང་གྲགས་ལྡན་དགོས་པ་
ཐག་གིས་བཅད། སྲིད་བློན་གྱིས་ང་ལ་གཟེངས་རྟགས་སྤྲོད་སྐབས་ངས་ཀྱང་
ཁོང་ལ་རེ་བཞག་རྣམ་གྲངས་ཕྱག་བསྟར་མ་གང་མང་ཞིག་ཕུལ། ངས་ཁོང་
ལ་ཧྥ་ཙི་ལུའུ་ལས་གཏོར་བཤིག་བཏང་བའི་སློབ་གྲྭ་བསྐྱར་བསྐྲུན་བྱ་དགོས།
ངས་ད་དུང་ཁོང་ལ་བཤད་དོན། སྲིད་གཞུང་གིས་ཟི་ཝ་ཐི་ལུང་བར་བུ་མོའི་
སློབ་ཆེན་ཞིག་གཟུག་འོས། དུས་དེར་ང་ནི་ཆབ་སྲིད་པ་ཞིག་ཏུ་འགྱུར་བའི་
བློ་རྩ་སྔར་ལས་འཁོལ་པོ་ཡོད། འདི་ལྟར་བྱས་ན་ད་གཟོད་ང་ལ་བྱེད་སྒོ་སྤེལ་
བའི་བྱ་ཐབས་ལྡན་ཞིང་མི་སུས་ཀྱང་རོགས་རམ་བྱ་མི་དགོས
བྱ་དགའ་སྩོལ་བའི་མཛད་སྒོའི་སྟེང་ནས་བྱ་དགའ་འདི་ནི་ལོ་རེར་
ཐེངས་གཅིག་རེར་སྟེར་རྒྱུ་ཡིན་པར་མ་ཟད། ང་ལ་གུས་བརྩི་བྱེད་པ་མཚོན་
པའི་ཚུལ་དུ་མིང་ལ་མཱ་ལཱ་ལཱའི་བྱ་དགའ་ཞེས་འདོགས་རྒྱུ་ཁྱབ་སྒྲོག་བྱེད་
དུས། ངའི་ཨ་ཕའི་གདོང་ལ་མི་དགའ་བའི་མདངས་ཤིག་མངོན་སྟེ། ང་ཚོའི་
རྒྱལ་ཁབ་ཀྱི་སྲོལ་རྒྱུན་ནང་དུ་མི་གསོན་པོའི་མིང་བྱ་དངོས་གཞན་ལ་
འདོགས་སྲོལ་མེད་པར་འདས་པའི་མིའི་མིང་མ་གཏོགས་མི་འདོགས། ངའི་
ཨ་ཕ་ཅུང་རྨོངས་དད་ཡིན་རྐྱེན་ཁོའི་བསམ་པར་དོན་དག་འདི་ནི་མཚན་མ་
བཟང་བོ་ཞིག་མིན་པར་འདོད།
ངའི་ནུ་བོ་གཉིས་ཀྱིས་རྒྱུན་དུ་ང་རང་ལ་ཁེངས་སྐྱུང་བྱེད་པ་རྒྱུན་
བསྐྱང་དུ་འཇུག་པ་སྨོས་མེད་ཡིན། ཁོ་གཉིས་ཀྱིས་ད་དུང་རྒྱུན་པར་ང་དང་
འཛིང་རེས་བྱེད་ལ་འཕྱ་སྨོད་བྱེད་ཅིང་། རྒྱང་བསྒྱུར་ཡོ་བྱད་རྩོད་རེས་ཀྱང་
བྱེད། གཅིག་བྱས་ན། ང་ལ་འཛམ་གླིང་ས་ཆ་སོ་སོའི་དོ་སྣང་ཐོབ་ཀྱང་ཁོ་
ཚོར་མཚོན་ནས་བཤད་ན་ང་ནི་སྔར་བཞིན་དང་ཐོག་གི་མཱ་ལཱ་ལཱ་དེ་ཡིན།
རེད་ཀྱང་། ངའི་སེམས་སུ་དོགས་གཞི་ཞིག་ཡོད་པ་ནི་ངའི་གྲོགས་པོ་
ཚོས་ང་རང་ཉིན་བཞིན་གྲགས་སྐད་ཆོད་ཀྱིན་པ་ལ་སྟངས་འཛིན་ཇི་ལྟར་
བྱེད་དམ། གང་ལྟར། ང་ཚོ་ནི་རྒྱལ་ཁ་བརྩོན་ལེན་གྱི་འདུན་པ་དྲག་པོ་ཡོད་
པའི་སློབ་མ་སྐོར་ཞིག་ཡིན་པ་སྨོས་མེད་ཡིན། ངས་ནམ་ཡང་མོ་ཉི་པཱའི་
སེམས་ཚོར་ལ་བསམ་གཞིག་གཏོང་གིན་ཡོད། ངས་སེམས་ཁུར་བྱེད་ས་ནི་
ང་རང་ཐེངས་གང་མང་ལ་ཕྱི་རུ་ལྟ་སྐོར་དུ་ཕྱིན་པ་དེས་ཁོ་མོར་སྣང་འཇོག་
མི་བྱེད་བསམ་གྱིན་འདུག་གམ། ཡང་ན་མོ་ལ་ཆེས་བཟང་བའི་གྲོགས་མོ་
གསར་བ་ཞིག་ཡོད་ཟིན་ནམ། འོན་ཀྱང་། སློབ་གྲྭར་ལོག་པའི་ཉིན་དང་པོར་
ང་ལ་འདི་དག་བསམ་གཞིག་གཏོང་ཁོམ་མེད། ང་རང་སློབ་གྲྭར་ལོག་མ་
ཐག་གསར་འགོད་པ་གང་མང་ཞིག་གིས་ང་ལ་བཅར་འདྲི་བྱེད་རྒྱུར་བསྒུག་
ཡོད། ང་རང་སློབ་ཁང་ནང་དུ་འཛུལ་དུས་མཐོང་བ་ནི་སློབ་གྲྭའི་ནང་གི་
གྲོགས་པོ་ཚོ་མཉམ་གཅིག་ཏུ་རུབ་ནས་སྤྲི་སྒོང་ཞིག་ལ་བསྐོར་ཏེ་ང་ལ་ཧ་
ལས་ཞེས་བོས། མ་གཞིར། ཁོ་ཚོས་སྒོར་མོ་བསྡུ་རུབ་བྱས་སྤྲི་སྒོང་དཀར་པོ་
ཞིག་ཉོས་ཤིང་སྟེང་དུ “ནམ་ཡང་རྒྱལ་ཁ་འཐོབ" ཅེས་ཁྲོག་ལེ་ཡིས་བྲིས་
འདུག
ངའི་སྙིང་ཉེ་བའི་གྲོགས་པོ་ཚོ། ཁོ་ཚོ་འདི་ལྟར་ཕངས་མེད་དུ་གཏོང་
ཕོད་ཆེ་བ་ནི་ང་དང་མཉམ་དུ་རྒྱལ་ཁའི་སྤྲོ་དགའ་ལོངས་སུ་སྤྱོད་འདོད་པ་ཁོ་
ནའི་ཆེད་རེད། ངའི་སེམས་ནས་རྟོགས་ཏེ། ཁོ་ཚོའི་ཁྲོད་ཀྱི་སུ་ཡིན་ཡང་ངས་
བསྒྲུབས་པའི་ཡོད་ཚད་བསྒྲུབ་ནུས་མོད། ང་ནི་ལས་འགྲོ་ཅུང་དར་བ་ཙམ་
དང་སེམས་སུ་འཇིགས་སྐྲག་གིས་ཁེངས་ཀྱང་སྔར་བཞིན་རང་ཉིད་སྤོབས
པ་ཆེན་པོས་མདུན་དུ་བསྐྱོད་པར་རྒྱབ་སྐྱོར་བྱེད་པའི་ཕ་མ་གཉིས་ཡོད་པཔས་
ཡིན།
སྤྲི་སྒོང་ཟོས་ཚར་རྗེས་ལྕམ་མཱ་ལི་ཨན་གྱིས་ང་ཚོར་ན་རེ། “ཁྱོད་ཚོ་
ད་ལྟ་ཕྱིར་ལོག་ནས་སློབ་ཁྲིད་བྱས་ཆོག ཟླ༣པར་རྒྱུགས་ལེན་རྒྱུ་ཡིན་ཟེར།

ཁག་བཞི་བ།
རྒོལ་སའི་འབེན་དུ་གྱུར་པ།

༢༠ འཆི་བའི་འཇིགས་སྐུལ་ཐེབས་པ།
༢༠༡༢ལོའི་ལོ་མགོའི་ཉིན་ཞིག་ལ་ང་ཚོ་ཁཱ་ལ་ཆིང་ཏིངGEO TV ལེ་
ཚན་གྱི་སྐུ་མགྲོན་བྱས་པ་ཡིན། ཨ་ལི་ཟི་ཅཱ་རུ་སྡོད་པའི་ཕ་ཁི་སི་ཐན་གྱི་
གསར་འགོད་པ་ཞིག་ང་ཚོར་ལྟ་རུ་ཐོན། མོས༼ཉིག་ཡོག་དུས་རབ༽ཀྱིས་
ཕབ་བསྐྲུན་བྱས་པའི་དངོས་བྲིས་གློག་བརྙན་ཞིག་ལ་བལྟས་མྱོང་བས་ང
རང་དང་འཕྲད་འདོད་ཆེ་ཟེར། དེ་ནས་མོས་ཨ་ཕ་ལོགས་སུ་ཁྲིད་དེ་ཁ་བརྡ་
བྱས།
མོ་ངས་མོའི་མིག་ནང་དུ་མིག་ཆུ་འཛུམ་བྱུང་བ་མཐོང་། དེར་མཐུད།
དང་ཨ་ཕ་གཉིས་གློག་ཀླད་འགྲམ་དུ་ཕྱིན། ཁོ་གཉིས་ཀྱིས་ཅི་ཞིག་ལ་ལྟ་
བཞིན་པ་མ་ཤེས། རྗེས་སུ་ཁོ་གཉིས་ཀྱིས་བྲེལ་བྲེལ་འཚུབ་འཚུབ་ཀྱིས་གློག་
ཀླད་ཀྱི་ཁ་གཏན་བྱུང་།
ཡུད་ཙམ་འགོར་རྗེས་ངའི་ཨ་ཕ་ཡི་ཁ་པར་གྲགས་བྱུང་། ཁོ་རང་སྒོར་
བུད་ནས་གཞན་གྱིས་ཐོས་མི་ཐུབ་སར་ཁ་པར་སྣེ་ལེན་བྱས་ཤིང་ཕྱིར་ལོག་
དུས་ངོ་མདངས་སྐྱ་ཐག་ཆོད་ཡོད། "ཅི་བྱུང་སོང་བ་རེད། " ངས་ཁོ་ལ་དྲིས།
"ཁྱོད་ཚོས་དོན་དག་ཅིག་ང་ལ་གསང་འདུག"
ཁོས་ནམ་རྒྱུན་དུ་མི་ཆེ་བ་རྣམས་ལ་འཛིན་པའི་འདྲ་མཉམ་གྱི་རྣམ་
འགྱུར་གྱིས་ང་ལ་ལྟ་སྟངས་འཛིན། འོན་ཀྱང་ཐེངས་འདིར་ཁོའི་ནང་སེམས་
སུ་ངའི་ཆེད་དུ་མུ་མཐུད་དུ་གསང་རྒྱུ་ཡིན་ནམ་ཡང་ན་མངོན་གསལ་གྱིས་
ང་ལ་བཤད་རྒྱུ་ཡིན་པ་མ་ཤེས་པར་སོམ་ཉིའི་རྒྱ་རུ་ཚུད་ཡོད་པ་རྟོགས། ཁོས་
དབུགས་རིང་ཞིག་རྔུབ་རྗེས་གློག་ཀླད་ཀྱི་ཁ་ཕྱེས་ནས་ད་ཅི་ཁོ་གཉིས་ཀྱིས་
ལྟ་བཞིན་པའི་ནང་དོན་ང་ལ་བསྟན།
ཁོས་ཁུའུ་ཀོ་བེད་སྤྱད་དེ Malala yousafzaiཞེས་ངའི་མིང་བརྒྱབ་
ནས་འཚོལ་བཤེར་བྱས་པ་ན་ཐྲ་ལི་སྦན་གྱིས་གསོད་དགོས་འདུག་ཅེས་བྲིས་
ཡོད།
ཤོག་བུ་དཀར་པོའི་སྟེང་ཡི་གེ་ནག་པོ་གསལ་བོར་བྲིས་འདུག ཁོ་ཚོས་
ངའི་སྲོག་ལེན་རྒྱུ་ཞེས་འཇིགས་སྐུལ་ཡོད།
ངའི་བསམ་པར་འདི་འདྲའི་གནས་ཚུལ་སྔ་ཕྱི་གང་ཡིན་ཞིག་ལ་
བསླེབ་ངེས་རེད།ད་ལྟ་བསླེབས་བྱུང་སྙམ།
ངས༢༠༠༩ལོའི་འཚོ་བ་དེ་དག་ལ་ཕྱིར་འདང་བརྒྱབ། སློབ་གྲྭའི་སྒོ་
ཡང་བསྐྱར་ཕྱེ་བྱུང་། ཞོགས་པར་སློབ་གྲྭར་སྐྱོད་སྐབས་ངས་དཔེ་དེབ་མགོ་
དཀྲིས་འོག་ཏུ་སྦས་བ་ཡིན། ཉིན་དེ་དག་ལ་ང་ནི་ཇི་འདྲའི་འཚབ་ཡོད། ཡིན་
ཡང་དུས་དེ་ནས་བཟུང་ང་རང་འགྱུར་ཟིན། ང་ལོ༣ གྱིས་ཆེ་རུ་ཕྱིན། ང་རང་
ཕྱོགས་བཞིར་ཡུལ་སྐོར་དུ་ཕྱིན་ནས་གཏམ་བརྗོད་སྤེལ་ཞིང་བྱ་དགའ་གང་
མང་ཐོབ། ད་ཆ། མོ་རང་སོད་ཅིག་ཅེས་ངའི་སྲོག་ལེན་འདོད་མཁན་ཡོད།
ཚིག་དུམ་འདི་དམག་འཁྲུག་སློང་ཡིག་ཅིག་ལྟར་འཇིགས་སྐུལ་རིང་ལུགས་
ཁྲོད་དུ་བརྒྱུད་བསྐུར་བྱེད་བཞིན་ཡོད། ཡིན་ཡང་དོན་དག་འདི་ཉིད་མི་
གཞན་གྱི་སྟེང་ནས་འབྱུང་བ་བཞིན་ང་ནི་ཤིན་ཏུ་ཞི་ཞིང་ལྷོད།
ངས་སླར་ཡང་འཆར་ངོས་ཀྱི་ཆ་འཕྲིན་ལ་བལྟས་རྗེས་གློག་ཀླད་ཀྱི་སྒོ་
བརྒྱབ་ཅིང་ད་ནི་སླར་ཡང་དེ་དག་ལ་ལྟ་བར་མི་བྱ།
ང་ནི་ཞི་ཞིང་ལྷོད་པ་ཞིག་ཡིན་ཀྱང་སྲིད། ཡིན་ཡང་ངའི་སྙིང་ཉེ་བའི་
ཨ་ཕ་ཡི་མིག་ཆུའང་ལྷུང་ལ་ཉེ། “ཁྱོད་ད་དུང་བདེ་མོ་ཡིན་ནམ། གཅེས་
ཕྲུག་མ” ཁོས་ང་ལ་དྲིས།
“ཨ་ཕ” ངས་ཁོ་ལ་སེམས་གསོ་བྱེད་ཨེ་ཐུབ་ཚོད་ལྟ་བྱས། “མི་
སུས་ཀྱང་ཤེས་པ་ཡིན། འཆི་བ་ནི་ནམ་ཞིག་བསླེབ་ངེས་རེད། ཐྲ་ལི་སྦན་གྱི་
ལག་ནས་ཤི་བའམ་ཡང་ན་འབྲས་སྐྲན་གྱིས་ཤི་བ་གང་ཡིན་ཡང་འཆི་བའི་
སྤར་ཁ་ལས་ཐར་ཐུབ་མཁན་གཅིག་ཀྱང་མེད། ”
ངས་ཁོའི་སེམས་གསོ་མ་ཐུབ། "གཅིག་བྱས་ན་ང་ཚོས་ལག་ནང་
གི་དྲིལ་བསྒྲགས་བྱ་འགུལ་མཚམས་འཇོག་དགོས། ” ཁོ་ན་རེ། "གཅིག་
བྱས་ན་ང་ཚོས་གནས་སྐབས་མཚམས་ཤིག་བཞག་ན་རན། ” ངའི་ཁེངས་
ཉམས་ཆེ་ཞིང་འཇིགས་ས་སྐྲག་ས་གང་ཡང་མེད་པའི་ཕི་ཧྲི་ཐོན་གྱི་ཨ་ཕ་
དངངས་འདར་རྒྱག་གིན་ཡོད། འདི་ནི་ངས་རྩ་བ་ནས་མཐོང་མྱོང་མེད་པའི་
ཚུགས་ཀ་ཞིག་ཡིན། འོན་ཀྱང་ངས་ཅིའི་ཕྱིར་ཡིན་པ་ཤེས། ཁོས་སྔོན་ཆད་
རྒྱུན་པར་བཤད་རྒྱུར "ཁོ་ཚོར་ང་རང་གསོད་དུ་ཆུགས། ང་ནི་དད་སེམས་
ཀྱི་ཆེད་དུ་ཤི་བར་སྤོབས” ཟེར། ཡིན་ཡང་རང་གི་བུ་མོ་དང་རང་ཉིད་ཐྲ་ལི་
སྦན་གྱི་དམིགས་འབེན་དུ་གྱུར་པ་གཉིས་གཅིག་མཚུངས་མ་ཡིན། ཁོས་རྩ་
བ་ནས་ཐྲ་ལི་སྦན་གྱིས་རང་ཉིད་ཀྱི་ཁྲོ་སེམས་བྱིས་པ་ཞིག་སྟེ་ངའི་སྟེང་དུ་
གཏད་ཡོང་བ་དྲན་མྱོང་མེད།
ཨ་ཕ་ཡི་སེམས་སྡུག་ཆེ་བའི་ངོ་གདོང་ལ་ལྟ་བཞིན་ཐག་གཅོད་གང་
ཞིག་བྱས་ཀྱང་ངའི་གདམ་གར་བརྩི་འཇོག་བྱེད་པ་ཤེས། འོན་ཀྱང་ང་ལ་
གདམ་ག་གཞན་མེད། འདི་ནི་ངའི་འོས་འགན་ཡིན། གནམ་རྒན་མས་ང་ལ་
བསྩལ་བའི་འབོད་པ་ཡིན། སྟོབས་ཤུགས་དྲག་པོ་ཞིག་ངའི་སེམས་ཁོངས་སུ་
ཞུགས། དེ་ནི་ང་ལས་ཆེ་ཞིང་སྲ་མཁྲེགས་ལྡན་པའི་སྟོབས་ཤུགས་ཤིག་ཡིན།
དེས་ང་རང་འཇིགས་ས་སྐྲག་ས་མེད་པར་བཏང་། ད་ལྟ།སྔོན་ཆད་ཨ་ཕ་ཡིས་
ང་ལ་བློ་སྤོབས་བསྩལ་བ་ནང་བཞིན་ངས་ཀྱང་ཨ་ཕ་ལ་བློ་སྤོབས་བསྩོལ་
བའི་དུས་ལ་བབས་སོང་།
“ཨ་ཕ། ” ངས་བཤད་དོན། “ཁྱོད་ཀྱིས་ང་ལ་བཤད་པ་བཞིན་གལ་
ཏེ་ང་ཚོས་དོན་དག་ལ་ལ་ཞིག་རང་གི་ཚེ་སྲོག་ལས་ཀྱང་གལ་ཆེ་བའི་ཡིད་
ཆེས་ཡོད་ཚེ། ཤི་ཟིན་ཡང་ང་ཚོས་བཏང་བའི་སྐད་སྒྲ་ནི་སྔར་ལས་ཀྱང་དྲག་
པོ་ཡོད། ང་ཚོས་ད་ལྟའི་དུས་སྐབས་འདིར་གོམ་མཚམས་འཇོག་མི་རུང༌། ”
ཁོས་ང་ལ་རྒྱུས་ལོན་ཡོད། འོན་ཀྱང་ཁོ་ན་རེ། “ང་ཚོས་སེམས་ཆུང་
བྱ་འོས། རང་ཉིད་ཀྱིས་བཤད་པའི་སྐད་ཆར་སེམས་ཆུང་བྱ་དགོས། སྐད་ཆ་
བཤད་སར་སེམས་ཆུང་བྱ་དགོས། ”
ངས་རང་ལ་སྐྲག་སྣང་མི་སྐྱེས་ཀྱང་ཡུལ་ལ་ལོག་པའི་ལམ་བར་དུ་སྔར་
བཞིན་རང་ཉིད་ལ་འདི་ལྟར་འདྲི་དགོས་བྱུང༌། གལ་ཏེ་ཐྲ་ལི་སྦན་དངོས་སུ་
ཐོན་ནས་ང་རང་བསད་ན་ཅི་བྱེད་དགོས་སམ།
རེད། ངས་ལྷམ་ཕུད་ནས་ཁོ་ཚོར་བརྒྱག་དགོས།
འོན་ཀྱང་། ངའི་བསམ་པར། གལ་ཏེ་ཁྱོད་ཀྱིས་ལྷམ་བཟུང་ནས་ཐྲ་ལི་
སྦན་ཞིག་ལ་བརྒྱབ་ཚེ་ཁྱོད་དང་ཁོ་ལ་ཁྱད་པར་མེད་སོང་བ་མ་ཡིན་ནམ།
ཁྱོད་ཀྱིས་གཏན་ནས་དྲག་སྤྱོད་ཀྱིས་ཁོ་ཚོར་སྟངས་འཛིན་བྱེད་མི་རུང་། ཁྱོད་
ཀྱིས་ངེས་པར་ཞི་བདེ་དང་ཁ་བརྡ་ནི་འཐབ་འཛིང་གི་མཚོན་ཆ་བྱེད་འོས།
“མཱ་ལཱ་ལཱ། ” ངས་རང་གིས་རང་ལ་བཤད། “ཁྱོད་ཀྱི་སེམས་སུ་ཅི་
ཞིག་དྲན་བཞིན་པ་ཁོར་བཤད་དགོས། ཁྱོད་ལ་འཐོབ་འདོད་པ་ནི་སློབ་གསོ་
མྱོང་བའི་ཁེ་དབང་ཡིན། ཁྱོད་ཀྱི་ཆེད་དང་བུ་མོ་ཐམས་ཅད་ཀྱི་ཆེད། ཁྱོད་ཀྱི་
གཅེན་གཅུང་དང་ཁྱོད་ཀྱི་བུ་མོ། ད་དུང་ཁྱོད་རང་ཉིད་ཀྱི་ཆེད་དུའང་ཡིན།
འདི་ནི་ངས་བསྒྲུབ་འོས་པ་ཞིག་ཡིན། དེ་ནས་ངས་འདི་ལྟར་བཤད་
ངེས། “ད་ལྟ། གལ་ཏེ་ཁྱོད་ཀྱིས་ང་ལ་ལག་འགུལ་འདོད་ན་ལག་འགུལ་
ཆོག”

༢༡ དཔྱིད་དུས་ཀྱི་དམ་བཅའ།
དཔྱིད་ཀྱི་དུས་ཚིགས་གྲོག་རོང་དུ་བསླེབས་འདུག གནམ་གཤིས་དྲོད་
འཇམ་དུ་གྱུར་ཞིང་སྦྱར་དཀར་སྡོང་བོའི་སྟེང་དུ་མེ་ཏོག་གིས་ཁེངས་འདུག
ང་ཚོའི་སློབ་གསོ་མྱོང་བའི་ཁེ་དབང་བརྩོན་ལེན་བྱེད་པའི་ལས་འགུལ་གྱིས་
ཀྱང་བྱས་རྗེས་ཆུང་ཆུང་ཞིག་བཞག་ཅིང་དེ་ནི་ངེད་ཚང་ནས་བྱུང་བ་ཡིན།
ངའི་ཨ་མས་ཡི་གེ་སློབ་མགོ་ཚུགས།
ཨ་ཕ་དང་ངེད་གཉིས་ཟི་ཝ་ཐི་ལུང་བར་ཕར་འགྲོ་ཚུར་འོང་གི་ལས་ལ་
ཁོམ་གྱིན་མེད་པར་ཟི་ཝ་ཐི་ལུང་བའི་བྱིས་པ་ཚོའི་ཚབ་བྱས་ནས་ང་ཚོའི་
སེམས་སྒྲ་སྒྲོག་དུས་ངའི་ཨ་མ་ཡང་ཁོམ་ནས་བསྡད་མེད། མོས་ཧུའུ་ཧྲར་
སློབ་ཆུང་གི་དགེ་རྒན་ཞིག་སྟེ་སྲས་མོ་ཝུའུ་ཧྥར་ཁོམ་ལོང་ལྡན་དུས་ལག་ཏུ་
འབྲི་དེབ་དང་སྨྱུ་གུ་བཟུང་ནས་སློབ་ཁྲིད་ལ་ཉན་དུ་འགྲོ། རིམ་གྱིས་མོ་ལ་
མཚོན་ནས་བཤད་ན་ཁྱད་མཚར་བའི་སྐུད་ཐིག་དང་མཚོན་རྟགས་དེ་དག་
ལ་དོན་སྙིང་ལྡན་པར་གྱུར། ཨ་མས་མྱུར་མོར་ཝུའུ་ཨར་ཏུའུ་སྐད་བསླབ་
ནས་ཤེས་སོང་། དེར་མཐུད།མོས་དབྱིན་ཡིག་སྦྱངས་མགོ་ཚུགས།
གལ་ཏེ་དུས་ཚོད་ཡོད་ན་ཨ་མ་ནི་ང་ལས་ཀྱང་ལས་བྱ་འབྲི་བར་
དགའ། ངའི་ཨ་ཕ་ན་རེ། “དེ་ནི་མོའི་སློབ་སྦྱོང་གི་ཁེ་དབང་ཡུན་རིང་ཞིག་
ལ་བཤུ་གཞོག་བྱས་པས་རེད” ཟེར། དགོང་མོར། མོ་དང་ངེད་གཉིས་ཀྱིས་
རྒྱུན་པར་མཉམ་དུ་བསྡད་ནས་ལས་བྱ་འབྲི་ཞོར་དུ་ཇ་འཐུང་ཞོར་བྱས་པ་
ཡིན། ཕི་ཧྲི་ཐོན་གྱི་མི་རབས་གཉིས་ཀྱི་བུ་མོས་སྤྲོ་དགའ་དང་བཅས་ཁོ་མོ་
ཚེའི་དཔེ་དེབ་དམ་པོར་བསྡམས་ཡོད།
ཡིན་ཡང་། འགྲུལ་བཞུད་དེ་དག་གི་རྐྱེན་གྱིས་ངའི་སྦྱངས་འབྲས་ཡུན་
གྱིས་མར་ལྷུང་སོང་། ཧ་ལམ་ང་རང་ཉིད་ཀྱིས་ཀྱང་ཡིད་ཆེས་ཐབས་བྲལ།
ལི་ཨན། ནུའུ་ཨར་གྱིས་སློབ་སྐབས་འདིའི་ཨང་དང་པོ་བླངས་སོང་། ཧུའུ་
ཧྲར་གྱིས་ང་ལ་འཕྱ་སྨོད་བྱེད་པའི་གོ་སྐབས་གང་ཞིག་ཡིན་ཡང་འཆོར་དུ་
མི་འཇུག ཁོ་ན་རེ། “ཁྱོད་རང་ཁོམ་ལོང་བྲལ་ཏེ་ཕྱི་རུ་རྒྱུགས་ནས་ཕ་ཁི་སི་
ཐན་གྱི་མིང་གྲགས་ཆེ་བའི་སློབ་མར་འགྱུར་དུས་ཁྱོད་ཀྱི་འགྲན་ཡས་ཁྱོད་
ཀྱི་བྱས་རྗེས་ཤུལ་ནས་འཕྲོག་སོང” ཟེར།
རེད་ཀྱང་། འདི་ལ་སྐྱོན་མི་འདུག ང་དང་གྲོགས་པོ་ཚོ་དགའ་སྤྲོའི་ཡོ་
ལང་རྣམ་པར་འཕེལ། རྒྱུ་མཚན་རྒྱུགས་གཞི་ནས་མཇུག་རྫོགས་སོང་། ལོ་འདི་
འདྲའི་མང་པོ་ཞིག་གི་རྗེས་སུ་ང་ཚོའི་འཛིན་གྲྭས་མཐར་ཐུག་རྩ་འཛུགས་
བྱས་ནས་ཕྱི་རོལ་དུ་སྤྲོ་གསེང་བྱེད་པར་འགྲོ་ཐུབ་སོང་། ཧྥ་ཙི་ལུའུ་ལའི་དབང་
བསྒྱུར་དུས་སྐབས་སུ་ཕྱི་རོལ་གྱི་བྱེད་སྒོ་མཐའ་དག་མེད་པར་བཏང་། རྒྱུ་
མཚན་ནི་བུ་མོས་སྤྱི་བའི་འདུ་ར་ནས་གདོང་ཕྱིར་སྟོན་མི་རུང་། ད་ལྟ། ང་
ཚོ་ཆེས་དགའ་བའི་དཔྱིད་དུས་ཀྱི་སྲོལ་རྒྱུན་རྣམ་གྲངས་སླར་ཡང་མགོ་
བརྩམས་བྱུང་།
ང་ཚོ་མགྲོན་འཁོར་ལ་བསྡད་དེ་མིང་གྲགས་ལྡན་པའི་གོང་མའི་ཕོ་
བྲང་དཀར་པོར་ཕྱིན། རྡོ་ཀ་མ་རས་གྲུབ་པའི་འཛུགས་སྐྲུན་འདི་ནི་དངོས་
གནས་མི་ཡུལ་གྱི་ངོ་མཚར་རེད། དེ་ཧ་ཅང་མཛེས་པས་མི་ཡུལ་གྱི་བྱ་དངོས་
ཤིག་དང་མི་འདྲ་བར་མཁའ་དབྱིངས་སུ་གཡོ་འགུལ་བྱེད་བཞིན་པའི་སྤྲིན་
དཀར་ཞིག་དང་འདྲ། ང་དང་ངའི་གྲོགས་པོ་ཚོ་ཧ་ལས་ཏེ་བསྟོད་བསྔགས་
བར་མེད་བྱས། དེའི་འཕྲོར། ང་ཚོ་ནགས་ཚལ་གྱི་ཁྲོད་ནས་ཕན་ཚུན་ལ་ཀུ་
རེ་རྩེས་པ་ཡིན། ང་ཚོས་དྭངས་ཤིང་གཙང་བའི་རྦབ་ཆུ་ཞིག་མཐོང་བས་དེའི་
མདུན་ནས་དགའ་སྤྲོའི་ངང་མཉམ་པར་བརྒྱབ།
དེའི་རྗེས། བུ་མོ་རྣམས་ཀྱིས་ཆུ་རྩེད་བྱེད་པའི་མགོ་བརྩམས་ཤིང་
མཁའ་ན་འཕྱོ་བའི་ཆུ་ཐིགས་ནི་རྡོ་རྗེ་ཕ་ལམ་ཞིག་དང་འདྲ། འདི་ནི་ངས་
མཐོང་བའི་ཆེས་མཛེས་པའི་ཡུལ་ལྗོངས་ཀྱི་གྲས་ཤིག་ཡིན། དེར་མཐུད། ང་
ཚོ་ཙོག་སྟབས་སུ་བསྡད་ནས་ཁུ་སིམ་མེར་ཆུ་ཡི་རླབས་སྒྲར་ཉན་པས་ཚོར་
བར་རྨི་ལམ་དང་འཕྲུལ་སྣང་གིས་ཁེངས།
ཡིན་ཡང་མོ་ཉི་པཱ་ཡིས་ངའི་ཕྱོགས་སུ་ཆུ་གཏོར་བྱུང༌། སྐབས་དེར་
ང་ལ་རྩེ་རྒྱུའི་སྤྲོ་བ་མི་འདུག་པས་མོ་ལ་མ་གཏོར་ཞེས་པ་ཡིན། ཡིན་ཡང་
མོས་མི་ཉན། ཡང་ནས་ཡང་དུ་ང་ལ་ཕྱོགས་ནས་ཆུ་གཏོར་བྱུང༌། ཏག་ཏག་
སྐབས་དེར་ཨ་ཕས་ང་རང་བོས་བྱུང་བས་ང་རང་བུད་སོང་། ཕྱིར་ལོག་དུས་
ང་རང་གློ་བུར་དུ་མོ་དང་ཁ་གྱེས་པར་ཁོང་ཁྲོ་ལངས་བཞིན་འདུག འདི་ནི་
ངེད་གཉིས་བར་གྱི་དཔེ་མཚོན་གྱི་གླེན་རྟགས་ཀྱི་སྤྱོད་ཚུལ་ཞིག་ཡིན་ཏེ་ཉིན་
བཟང་ཞིག་འདི་ལྟར་བརླགས་སོང་། མགྲོན་འཁོར་ལ་བསྡད་དེ་ཕྱིར་ལོག་
དུས་ངེད་གཉིས་སོ་སོ་བྱས་ནས་བསྡད་ཅིང་རང་རང་ས་ནས་ཁོང་ཁྲོ་ལངས།
ཉིན་གཉིས་པའི་ཞོགས་པར་སྐྱེས་པ་ཞིག་གིས་འཕྲིན་ཡིག་བསྐྱར་
དཔར་མ་ཞིག་བཟུང་ནས་ངེད་ཚང་གི་སྒོ་རྡུང་བྱུང་། ཨ་ཕས་ང་ཚོ་ལ་འཕྲིན་
ཡིག་འདི་ཀློག་སྐབས་ཁོའི་གདོང་མདོག་སྐྱ་བོར་གྱུར།
སྙིང་ཉེ་བའི་དམུ་ཟི་ལམ་སྤུན་ཟླ།
སློབ་གྲྭ་ཞིག་ཡོད་དེ་ཧུའུ་ཧྲར་སློབ་གྲྭ་ཡིན། དེར་ངན་དགུ་འཛོམས་
མཁན་དང་མ་རབས་ཐ་ཤལ་གྱི་མིས་ཁེངས་ཡོད། ཁོ་ཚོས་བུ་མོ་རྣམས་ཁྲིད་
དེ་སྤྲོ་གསེང་བྱེད་ས་ནས་ཚ་ཕོག་བརྒྱབ་ཡོད། ཕོ་བྲང་དཀར་པོའི་གསོལ་
ཁང་གི་སྤྱི་གཉེར་བར་དྲིས་དང་། ཁོས་ཁྱོད་ལ་བུ་མོ་འདི་རྣམས་ཀྱིས་ཅི་ཞིག་
བསྒྲུབས་ཡོད་པ་བཤད་སྲིད།
ཁོས་ཤོག་བུ་དེ་སར་བཞག་ནས་ན་རེ། “སྟེང་དུ་མིང་བཀོད་མེད"
ཟེར། ང་ཚོ་སར་ཙོག་ཅིང་ཧ་ལས་ཧང་སང་བར་གྱུར། ང་ཚོ་རང་ཉིད་ཀྱིས་
ཤེས་ཏེ། ཕྱི་རོལ་དུ་སྤྲོ་གསེང་ལ་སོང་ཐེངས་དེར་ང་ཚོས་འོས་འཚམ་མིན་
པའི་དོན་དག་གང་ཡང་བསྒྲུབས་མེད།
ང་ཚོའི་ཁ་པར་གྱི་སྒྲ་གཅིག་འཕྲོར་གཅིག་བྱས་ནས་གྲག་མགོ་ཚུགས།
འཕྲིན་འདི་ཁྱིམ་མཚེས་ཀྱི་བར་ན་འཁོར་བཞིན་པ་མངོན་གསལ་ཡིན་པར་
མ་ཟད། ང་ཚོའི་སློབ་གྲྭ་དང་ཐག་མི་རིང་སའི་དབྱི་སི་ལམ་ཆོས་ཁང་ཞིག་གི་
གྱང་ལྡེབས་སུ་སྦྱར་འདུག
ད་ལྟ། ང་ཚོས་ངེས་ཤེས་གསལ་པོར་རྙེད་པ་ནི། ང་ཚོ་སྤྲོ་གསེང་དུ་སོང་
བའི་ཉིན་དེར་མི་ཞིག་གིས་ང་ཚོའི་རྗེས་དེད་དེ་ལྟ་རྟོག་བྱས་ཡོད།
མི་ལ་ལས་འཛེམ་བག་མེད་པར་ང་ཚོ་དང་ང་ཚོའི་སློབ་གྲྭར་འབྲེལ་
ཡོད་ཀྱི་དཀྲོག་གཏམ་སྒྲོག་སྤེལ་བྱེད་ཀྱིན་ཡོད། ཁས་མི་ལེན་རྒྱུ་ཅི་ཡང་མེད།
གཅིག་བྱས་ན་ཐྲ་ལི་སྦན་ཕམ་པར་བཏང་ཡོད། འོན་ཀྱང་། ཁོ་ཚོའི་གྲིབ་
གཟུགས་ཀྱིས་སྔར་བཞིན་ཟི་ཝ་ཐི་བསྒྲིབས་འདུག

༢༢ བཀྲ་མི་ཤིས་པའི་མཚན་མ།
ལོ་དེའི་དབྱར་ཁར་ང་རང་ལོ༡༥ཉིན། ལོ་ཚོད་འདིར་སོན་པའི་བུ་མོ་
གང་མང་ཞིག་མནའ་མར་བྱིན་ཡོད་ཅིང་བུ་ཆུང་གང་མང་ཡང་སློབ་གྲྭར་ཁ་
བྲལ་ཏེ་ཁྱིམ་ཚང་གསོ་དགོས། ང་ནི་ལས་ཅན་ཞིག་རེད་དེ་གལ་སྲིད་ང་རང་
འཐད་པ་ཡིན་ན་སློབ་གྲྭ་ནས་ཡུན་ཇི་འདྲ་ཞིག་ལ་སྡོད་འདོད་ན་དེ་འདྲར་
བསྡད་ཆོག སྔོན་འགྲོ་ནི་ཞི་བདེའི་ཁོར་ཡུག་ཅིག་ཡིན་པ་སྨོས་མེད་ཡིན་
ལ་མ་མཐའ་ཡང་བལྟོས་བཅས་ཀྱིས་ཞི་བདེ་ཞིག་ཡིན་དགོས། ད་ལྟ། ལོ་
གཅིག་ནང་གི་འགད་གཏོར་དོན་རྐྱེན་ཉུང་དུ་ཕྲི་ནས་གཉིས་གསུམ་ཞིག་མ་
གཏོགས་མེད། ཁྱོད་རང་ལྗང་མདོག་ཐང་ཆེན་བརྒྱུད་ནས་འགྲོ་དུས་ལོ་དེར་
ཐ་ལི་སྦན་གྱིས་དམར་གསོད་བྱེད་སྐབས་བཞག་པའི་རྗེས་ཤུལ་ཡང་མཐོང་
དཀའ། འོན་ཀྱང་ངེས་དོན་གྱི་ཞི་བདེ་ནི་ཧ་ལམ་མི་རྣམས་ཀྱི་དྲན་ཤེས་ཁྲོད་
དམ་ཡང་ན་མི་རྣམས་ཀྱི་རེ་སྒུག་ཁྲོད་ན་གནས་ཡོད།
སྐྱེས་སྐར་འདི་ནི་ང་ལ་མཚོན་ནས་བཤད་ན་མི་ཚེའི་དཀྱོགས་
མཚམས་ཤིག་ཡིན་ཏེ་ངའི་ལང་ཚོ་དར་ལ་བབས་ཡོད། ང་ཚོའི་རྒྱལ་ཁབ་དུ་
ལོ༡༤སོན་ཚེ་མི་དར་མའི་གྲས་སུ་འཇོག་པ་ཡིན། ད་ནི་ངས་ཀྱང་མི་ཚེར་
བསམ་གཞིག་དང་འབྱུང་འགྱུར་ལ་འཆར་གཞི་བཟོ་མགོ་རྩོམ་འོས། ད་ལྟ།
ངས་རང་ཉིད་རྗེས་ཕྱོགས་ཆབ་སྲིད་པ་ཞིག་ཏུ་འགྱུར་རྒྱུར་ཐག་གིས་བཅད་
ཡོད། ངའི་བསམ་པར “ཆབ་སྲིད” ཅེས་པའི་ཚིག་འདིར་རྙོག་དྲ་ཆེ་ཡང་
ང་ནི་གཞན་དང་མི་མཚུངས་སྙམ། ངས་ནི་ཆབ་སྲིད་པ་དེ་དག་གིས་བཤད
པ་ཁོ་ན་ལས་ལག་ཏུ་མི་བསྟར་བའི་དོན་དག་བསྒྲུབ་རྒྱུ་ཡིན་པར་མ་ཟད།
མ་འོངས་པར་སློབ་གསོ་ནས་མགོ་བརྩམ་རྒྱུ་ཡིན་ལ་ལྷག་པར་དུ་སྐྱེས་
མའི་སློབ་གསོ་ནས་མགོ་བརྩམ་རྒྱུ། རང་ཉིད་ད་ལྟ་ཁ་གསལ་གཏིང་གསལ་
སྒོས་སློབ་གྲྭ་སོང་ཆོག་པར་བྱས་པ་འདི་ཉིད་རྐྱེན་བྱས་ཏེ་ལས་དོན་འདིར་
བཅིངས་པའི་སྤྲོ་སེམས་ཅུང་ཙམ་ཡང་འགྱུར་བ་མེད།
ང་ལ་བྱ་དགའི་རྣམ་གྲངས་གང་མང་ཐོབ་མྱོང་། ཡིན་ཡང་ངའི་བསམ་
པར་མང་དྲགས་འདུག་འདོད། ང་ལ་འདི་འདྲའི་མང་བའི་མཚན་སྙན་ཞིག་
མི་འོས། བྱིས་པ་ཧ་ཅང་མང་པོ་ད་དུང་དཀའ་སྡུག་གི་ཀློང་ན་ཡོད། ངས་ཅིའི་
ཕྱིར་འདི་རུ་རྟེན་འབྲེལ་དང་གསོལ་སྟོན་ལོངས་སུ་སྤྱོད་དགོས་སམ། ངས་ཨ་
ཕ་ལ་བཤད་དོན། ངས་རང་ཉིད་ལ་ཐོབ་པའི་བྱ་དགའི་དངུལ་དེ་ལས་ཕྱེད་ཀ་
བླངས་ནས་དགོས་མཁོ་ཅན་གྱི་མི་དེ་ཚོར་སྤྲོད་འདོད། ལོ་འདི་འདྲའི་མང་པོ་
ཞིག་གི་རིང་ངས་ནམ་ཡང་གད་སྙིགས་ཕུང་པོའི་ནང་སྙིགས་རོ་འཐུ་བཞིན
པའི་བྱིས་པ་དེ་དག་བརྗེད་མེད། ངས་ཁོ་ཚོ་དང་འདྲ་བའི་བྱིས་པ་དག་ལ་
རོགས་རམ་བྱེད་འདོད། དེའི་ཕྱིར་ངས་སློབ་གསོའི་ཐེབས་རྩ་ཞིག་གཟུག་
རྒྱུ་ཐག་གིས་བཅད། སློབ་གྲྭའི་ནང་གི་སློབ་མ༢༡བསྡུ་རུབ་བྱས་ཏེ་ཚོགས་
འདུ་ཞིག་བསྡུས་ཤིང་ཚོགས་ཐོག་ཏུ་ང་ཚོས་ཟི་ཝ་ཐིའི་བུ་མོ་རེ་རེར་ཇི་ལྟར་
སློབ་གསོའི་གོ་སྐབས་འཐོབ་ཏུ་འཇུག་པར་གྲོས་བསྡུར་བྱས། ང་ཚོས་རོགས་
བྱེད་སའི་གཙོ་གནད་བྱིས་པ་འཁྱམ་པོ་དང་ལས་ཀ་བྱེད་པའི་བྱིས་པ་བྱེད་
རྒྱུ་ཐག་གིས་བཅད། ང་ཚོས་རྒྱུན་ཆད་མེད་པར་འཆར་གཞི་སྣ་ཚོགས་ལ་
གྲོས་བསྡུར་བྱས། འདི་ལྟར། སྟོན་དུས་སུ་འབྱོར་དུས་ང་ཚོས་གང་ཞིག་བསྒྲུབ་
དགོས་པ་ཐག་གིས་ཆོད།
ཟླ ༨ པའི་ཟླ་འགོར། ཨ་ཕ་ཡིས་འཇིགས་སུ་རུང་བའི་གནས་ཚུལ་
འགའ་ཐོས། ཁོའི་གྲོགས་པོ་བཟང་བོ་བཀྲ་ཤིས་བདེ། ཧན་ལ་འཇབ་རྒོལ་
ཐེབས། ཁོ་ཡང་ཨ་ཕ་དང་འདྲ་བར་འཛེམ་བག་མེད་པར་ཐྲ་ལི་སྦན་ལ་ངོ་
རྒོལ་བྱེད་མཁན་ཞིག་ཡིན། ཉིན་དེའི་དགོང་མོར་གསོལ་འདེབས་བྱས་ཚར་
རྗེས་ཁོ་རང་ཡུལ་ལ་ལོག་པར་ལམ་བར་དུ་མི་ཞིག་གིས་བར་ཐག་ཉེ་ས་ནས་
ངོ་གདོང་ལ་གཏད་དེ་མེ་མདའ་བརྒྱབ་ཡོད།
ངའི་ཨ་ཕས་གནས་ཚུལ་འདི་ཐོས་རྗེས་པུས་མོའི་ཁར་ཙོག་ཅིང་
མདེས་ཕོག་མཁན་ནི་ཁོ་རང་ཉིད་ཡིན་པ་ལྟར་དུ་ཡོད།
ཁོས་མཐའ་མཇུག་ཨ་མ་ལ་སྦ་གསང་མེད་པར་བཤད། ངེད་གཉིས་ཀ་
ཐྲ་ལི་སྦན་གྱི་ལྐོག་བཀོད་མིང་ཐོ་རུ་ཚུད་ཡོད། མི་རྣམས་ཀྱིས་ངེད་གཉིས་ཀྱི་
སུ་ཞིག་ལ་སྔོན་དུ་འཇབ་རྒོལ་ཐེབས་པར་ཚོད་དཔག་བྱེད་བཞིན་འདུག
ང་ཚོས་ཐྲ་ལི་སྦན་བྲོས་བྱོལ་བྱས་པ་ཐོས་ཡོད་ཀྱང་གྲོག་རོང་ནང་གི་
དྲག་ཤུགས་སྔར་བཞིན་རྒྱུན་མི་ཆད། སྔོན་ཆད་འཐབ་ཤོག་ཕྱོགས་གཉིས་ཀྱི་
བར་དུ་བཙིར་བའི་མི་ཐམས་ཅད་ཀྱི་ཚེ་སྲོག་ལ་ཉེན་ཁ་ཡོད། ཡིན་ཡང་ད་
ལྟ། ཚེ་སྲོག་གི་འཇིགས་སྐུལ་ནི་གཙོ་བོ་ཉེ་སྔོན་འཛེམ་བག་མེད་པར་ཐྲ་ལི་
སྦན་ལ་ངོ་རྒོལ་དང་མུ་མཐུད་དེ་ཞི་བདེ་བརྩོན་ལེན་བྱེད་པའི་མི་དེ་དག་ལ་
དམིགས་ཡོད།
ཡ་མཚན་པ་ཞིག་ལ་བཀྲ་ཤིས་བདེ། ཧན་གསོན་ངོགས་ན་ཡོད། རེད་
ཀྱང་། དོན་དག་འདིའི་རྗེས་ནས་ངས་ཨ་ཕ་ལ་འགྱུར་བ་ཕྲན་ཙམ་བྱུང་བ་
རྟོགས།ཁོས་ཉིན་རྒྱུན་གྱི་ལམ་ཐིག་ལ་འགྱུར་བ་བཏང་། དེ་རིང་ཁོ་རང་ནངས་
སྔ་མོར་སྔོན་ལ་སློབ་ཆུང་སྡེ་ཁག་ཏུ་འགྲོ་ཞིང་སང་ཉིན་ཁོ་རང་སྔོན་ལ་བུ་
མོའི་སློབ་གྲྭར་འགྲོ། གནང་ཉིན་ཡང་བུ་ཡི་སློབ་གྲྭར་འགྲོ་བར་བརྗེས་ཡོད།
ཁྱིམ་དུ་འཛུལ་ཐེངས་རེར་ཁོས་ཐོག་མར་སྔོན་རྗེས་ཀྱི་སྲང་ལམ་ལ་ཞིབ་ལྟ་
ཐེངས་བཞི་ལྔ་ཙམ་ཞིག་བྱས་ཏེ་གཞན་གྱིས་ཁོའི་རྗེས་དེད་མེད་པར་ཁག་
ཐེག་བྱེད།
མཚན་མོར། ཁོ་རང་ངའི་ཁང་བའི་ནང་ཡོང་ནས་ང་ལ་དགོང་དྲོ་བདེ་
ལེགས་ཞེས་འཚམ་འདྲི་བྱེད་ཁུལ་བྱ། དོན་དངོས་སུ་ངས་སྒེའུ་ཁུང་དམ་པོར་
བརྒྱབ་ཡོད་མེད་ལ་ལྟ་རུ་འོངས་བ་རེད། ངའི་སེམས་སུ་ཁོས་ཅི་ཞིག་སྒྲུབ་
བཞིན་པ་ཤེས་པས་ཁོ་ལ་འདི་ལྟར་བཤད། “ ཨ་ཕ། ཁྱེད་ཀྱིས་ཅིའི་ཕྱིར་སྒེའུ་
ཁུང་བརྒྱབ་པ་ཡིན་ནམ།"
ཁོས་ང་ལ་ལན་འདི་ལྟར་འདེབས་ངེས། “གཅེས་ཕྲུག་མ། ངས་སྒེའུ་
ཁུང་བརྒྱབ་པ་ནི་ཁྱོད་ཀྱི་བདེ་འཇགས་ཀྱི་ཆེད་དུ་ཡིན།"
ངས་ཁོ་ལ་བཤད་དོན། “གལ་སྲིད་ཐྲ་ལི་སྦན་གྱིས་དངོས་གནས་ང་
རང་གསོད་འདོད་པ་ཡིན་ན༢༠༠༩ལོར་སྔ་མོས་ལག་བཞག་ཡོད། སྐབས་དེ་
ནི་ཁོ་ཚོའི་གནམ་འོག་ཡིན། "
ཁོས་མགོ་བོ་གཡུག་གཡུག་བྱེད་བཞིན་འདི་ལྟར་བཤད་སྲིད། "མིན།
ཁྱོད་སྐྱིད་པོ་བདེ་མོ་ཡིན་ངེས། ”
ངའི་ཁང་བར་སྒེའུ་ཁུང་མང་ལ་ཧ་ཅང་ཆེ་ཞིང་གཞིས་ཀྱི་མདུན་རོལ་
ན་ཡོད། སྐབས་ལན་རེར། ངས་དངོས་གནས་མི་ཞིག་ཕྱིའི་གྱང་ཁ་ནས་
བརྒལ་ཏེ་ངའི་ཁང་བའི་ནང་དུ་ལྡིང་བར་སེམས་ཁུར་བྱེད་ཀྱིན་ཡོད། དེ་
མིན་དུས་རྒྱུན་སུ་ཞིག་གིས་མདུན་སྐོར་གྱི་སྒོ་ཆེན་ལ་ཟྭ་བརྒྱག་རྒྱུ་བརྗེད་
པར་སེམས་ཁུར་བྱས་ཏེ་ཁྱིམ་མི་ཚང་མ་གཉིད་རྗེས་ང་རང་རྐང་འཇབ་ལག་
འཇབ་ཀྱིས་ཕྱིར་བུད་ནས་སྒོ་ཆེན་ལ་ཟྭ་བརྒྱབ་ཡོད་མིན་བརྟག་ཞིབ་བྱས་པ་
ཡིན།
ལོ་དེའི་སྟོན་ཁར་ཡ་མཚར་བའི་དོན་དག་རྒྱུན་མི་ཆད་པར་བྱུང༌།
དུས་རྒྱུན་མི་ཆ་མེད་རྒྱུས་མེད་ཐོན་ནས་ཨ་ཕའི་གྲོགས་པོའི་ཁྱིམ་ཚང་དང་
འབྲེལ་ཡོད་ཀྱི་དོན་དག་འདྲི་བ་ཡིན། ཨ་ཕས་དེ་དག་ནི་གསང་འཕྲིན་སྡེ་
ཁག་གི་མི་རེད། སྐབས་ལན་རེར། ཁོ་ཚོ་སློབ་གྲྭར་ཐོན་ནས་ཕྱོགས་བཞིར་
ལྐོག་ནས་ལྟ་ཞིབ་བྱེད་པ་ཡིན།
ད་དུང་དོན་ཆུང་འགའ་རེའང་ཡོད། ཉིན་ཞིག་གི་སྔ་དྲོར་དགེ་རྒན་
ཞིག་འཚབ་འཚུབ་ཀྱིས་སློབ་གྲྭར་ཐོན་ནས་རང་ཉིད་ཀྱིས་ང་དང་འབྲེལ་ཡོད་
ཀྱི་རྨི་ལམ་ངན་པ་ཞིག་རྨིས་བྱུང་ཟེར། དགེ་རྒན་འདིས་བཤད་རྒྱུར། “ཁྱོད་
ལ་རྨས་ལྕི་མོ་ཕོག་ཡོད། ཁྱོད་ཀྱི་རྐང་བ་གཉིས་མེ་འབར་བཞིན་ཡོད།"
ངེད་ཚང་གི་གྱང་ངོས་སུ་ངའི་འདྲ་པར་ཞིག་བཀལ་ཡོད། མཚན་མོ་ཞིག་ལ་
གང་ཡིན་འདི་ཡིན་མེད་པར་དེ་ཉིད་གསེག་འདུག ཨ་ཕ་ནི་ངས་འཇིག་རྟེན་
འདིར་ངོ་ཤེས་པའི་སྐྱེས་པ་ཆེས་ཞི་འཇམ་དེ་ཡིན། སྔ་དྲོར་འདྲ་པར་གསེག་
འདུག་པ་མཐོང་རྗེས་ཁོང་ཁྲོ་མེ་ལྟར་ལངས་ནས་ཨ་མ་ལ་འདྲ་པར་དྲང་མོ་
བྱོས་ཤིག་ཅེས་སྐད་ཅོར་བརྒྱབ།
ངས་ཀྱང་འཇིགས་རུང་གི་རྨི་ལམ་རྨི་མགོ་བརྩམས། རྨི་ལམ་ནང་མི་
ཞིག་གིས་ངའི་གདོང་ལ་ཟི་སྐྱུར་བཏབ་པ་དང་མི་ཞིག་ངའི་རྒྱབ་དུ་སྦས་ཡོད་
པ་རྨིས། སྐབས་ལན་རེར། ང་རང་རང་ཁྱིམ་གྱི་སྲང་ལམ་དུ་ཕྱོགས་དུས་ངའི་
སྣང་བར་མི་གཞན་ཞིག་གིས་གོམ་པ་གཅིག་སྤོ་གཉིས་སྤོ་ཡིས་རྗེས་འདེད་
བཞིན་པ་ཚོར། སྐབས་ལན་རེར་ང་རང་འགྲོ་དུས་མི་ཞིག་ཁ་རོག་གེར་ལྐོག་
ཏུ་ཡིབ་བྱུང་བར་བསམ་ཚོད་བྱས།
ངས་འཆི་བ་ལ་བསམ་གཞིག་བྱེད་མགོ་བརྩམས། དེ་ནི་ཚོར་བ་ག་
འདྲ་ཞིག་ཡིན་པ་མི་རྟོགས།
ངས་རང་ཉིད་ཀྱི་འཇིགས་རུང་གི་རྨི་ལམ་དང་འཇིགས་སྐྲག་ཕ་མ་
ལ་མ་བཤད། ཐ་ན་མོ་ཉི་པཱ་ལའང་མ་བཤད། མི་སུ་ཞིག་ཀྱང་ངའི་ཆེད་དུ་
འཇིགས་སྐྲག་སྐྱེས་སུ་འཇུག་འདོད་མེད།

༢༣ ཉིན་མོ་ཕལ་བ་ཞིག
ཟླ་བཅུ་བའི་རེས་གཟའ་ཐེངས་གཉིས་པ་དེ་ནམ་རྒྱུན་གྱི་རེས་གཟའ་
གཉིས་པ་དང་འདྲ་བར་ཁྱད་པར་གང་ཡང་མི་འདུག ནམ་རྒྱུན་དང་འདྲ་བར་
ང་རང་གཉིད་ལ་ཤོར་ཏེ་ཡང་རྗེས་སུ་ལུས་སོང་། མདང་དགོང་། མོ་ཉི་པཱ་དང་
ཁ་བརྡ་བྱས་ཚར་རྗེས་མཚན་འཁྱོང་བྱས་ཏེ་ཉིན་གཉིས་པའི་ཕ་ཁི་སི་ཐན
ཞིབ་འཇུག་གི་མཇུག་རྒྱུགས་ལ་གྲ་སྒྲིག་བྱས་པ་ཡིན། ངའི་དངོས་ལུགས་ཀྱི་
རྒྱུགས་བླངས་པ་ཧ་ཅང་མི་ལེགས།དེ་བས།མ་ལི་ཁུ། ནུའུ་ཨར་གྱི་ལག་ནས་
ཨང་དང་པོའི་འདུག་གནས་འཕྲོག་དགོས་ན་ཐེངས་འདིའི་རྒྱུགས་ལ་འཐུས་
ཤོར་གཏན་ནས་ཡོད་མི་རུང་། འདི་ནི་རང་བརྩིའི་བསམ་པ་དང་འབྲེལ་བའི་
གནད་དོན་ཞིག་ཡིན་ལ་ཧུའུ་ཧྲར་གྱི་ཁ་འགོག་བྱེད་ཅིག་ཀྱང་ཡིན། གལ་ཏེ་
ངས་ཐེངས་འདིར་ཨང་དང་པོ་ལེན་མ་ཐུབ་ན་ངས་ནི་ཁོའི་ཚར་རྒྱུ་མེད་པའི་
འཕྱ་སྨོད་ལ་བཟོད་སྒོམ་བྱ་དགོས་འདུག
ཇ་འཐུང་ཞོར་དུ་བྱ་སྒོང་བརྔོས་མ་ཞིག་དང་བག་ལེབ་ཅིག་མིད་རྗེས་
བྲེལ་བྲེལ་འཚུབ་འཚུབ་ཀྱིས་སྒོ་ཕྱི་རུ་བརྒྱུགས། ཏག་ཏག་སློབ་གྲྭར་འགྲོ་
བའི་སློབ་མོ་ཡིས་ཁེངས་པའི་སློབ་འཁོར་དེའི་རྗེས་ཆོད་སོང་། ང་རང་སྒོར་
མ་སོང་གོང་ཨ་ཕས་ཨ་ཐཱར་ལ་རྩེད་མོའི་ཀུ་རེ་བཤད་དོན། མཱ་ལཱ་ལཱ་སྲིད་
བློན་དུ་གྱུར་ཚེ་ཁྱོད་རང་མོའི་དྲུང་ཡིག་ཏུ་བསྡད་ཆོག་ཟེར། ཨ་ཐར་གྱིས་
མིན། ང་རང་སྲིད་བློན་དུ་འདུག་དགོས། མཱ་ལཱ་ལཱ་ཁོའི་དྲུང་ཡིག་བྱེད་དགོས་
ཞེས་བཤད་ཡོད་པ་སྨོས་མེད་རེད།
བལྟས་ཡོང་ན་ངའི་འཚོ་བའི་ཁྲོད་ཀྱི་ཡོད་ཚད་བདེ་ཞིང་སྐྱིད་པ་ཡིན།
ངའི་ཨ་མ་ཡིས་ཡི་གེ་ངོས་འཛིན་མགོ་ཚུགས། ང་རང་བརྩེ་བ་ཟབ་པའི་སློབ་
གྲྭར་འགྲོ་བཞིན་ཡོད་པར་མ་ཟད་མོ་ཉི་པཱ་དང་ངེད་གཉིས་ཀྱང་མཐུན་པར་
གྱུར་ཟིན། ངས་རང་ཉིད་ལ་བཤད་དོན། རང་ཉིད་དང་མ་ལི་ཁུ། ནུའུ་ཨར་
གཉིས་ཀྱི་སུ་ཞིག་གིས་ཨང་དང་པོ་ལེན་པར་སེམས་ཁུར་མ་བྱེད། རང་ཉིད་
ཀྱིས་དཔེ་ཀློག་བཟང་པོ་བྱས་པས་འཐུས་པ་ཡིན། ངས་ད་དུང་དཀོན་མཆོག་
གིས་ང་ལ་བསྩལ་བའི་ཡོད་ཚད་ལ་བཀའ་དྲིན་ཞུ་དགོས་པ་དྲན་བྱུང་བས་
ངས་འདི་ལྟར་བསྒྲུབས་པ་ཡིན། རྒྱུགས་ལ་གྲ་སྒྲིག་བྱེད་པའི་ཆེས་མཐའ་
མཇུག་གི་སྐར་མ་འགའ་བེད་སྤྱད་དེ་དཀོན་མཆོག་ལ་བཀའ་དྲིན་ཞུ་བའི་
གསོལ་བ་ཁོག་འདོན་བྱས། དཀོན་མཆོག་ལགས། ངས་བཤད། ཉིད་ཀྱིས་ང་
ལ་རྒྱུགས་འབྲས་ཨང་དང་པོ་སྟེར་རྒྱུ་མ་བསྙེལ་ཅིག ངས་ཧུར་ཐག་བྱས་ཟིན།
རྒྱུགས་ལེན་པའི་སྐབས་སུ། ངས་གསོལ་འདེབས་བྱས་པའི་གྲངས་ཀ་
ཆེས་མང་བ་ཡིན། རྒྱུན་པར་ངས་དུས་ཐོག་ཏུ་གསོལ་འདེབས་མི་བྱེད། ཡང་
གཅིག་བྱས་ན་དུས་ཚོད་ལྟར་ཉིན་གཅིག་གི་ནང་གསོལ་འདེབས་ཐེངས་ལྔ་
བྱེད་དགོས། དེ་ནི་ང་ཚོའི་ཆོས་ཀྱི་འགན་བབས་ཡིན། རེད་ཀྱང་། ལོ་རེའི་
སྐབས་འདིར། ང་དང་ངའི་གྲོགས་པོ་ཚོས་ཐེངས་གཅིག་ཀྱང་མི་ཆད་པར་
གསོལ་བ་འདེབས་པ་ཡིན། ངས་རྒྱུགས་འཕྲོད་པ་དང་ཨང་དང་པོ་ཐོབ་རེ་
ཞུ་བ་ཡིན། ང་ཚོའི་དགེ་རྒན་གྱིས་རྟག་པར་ང་ཚོར་ཉེན་བརྡ་གཏོང་སྟེ། གལ་
ཏེ་ཁྱོད་ཚོས་ཧུར་ཐག་མ་བྱས་པར་དཀོན་མཆོག་གིས་ཁྱོད་ཚོའི་སྐར་མ་ཇེ་
མཐོར་གཏོང་མི་སྲིད།དཀོན་མཆོག་གིས་ང་ཚོར་བདེ་སྐྲུན་བསྐྲུན་ཐུབ། འོན་
ཀྱང་ཁོང་ཡང་གཞུང་དྲང་ཚུལ་ལྡན་ཞིག་ཡིན། དེའི་ཕྱིར། ངས་དུས་རྒྱུན་
ནན་ཏན་གྱིས་དཔེ་ཀློག་བྱས་པ་ཡིན།
སྔ་དྲོའི་དུས་ཚོད་རྒྱུགས་བླངས་ཏེ་རྫོགས་སོང་། ང་རང་རང་ཉིད་ཀྱིས་
རྒྱུགས་སྤྲད་པར་རང་རྟོན་གྱིས་ཁེངས་ཡོད། ཉིན་དེར་སློབ་གྲྭ་གྲོལ་རྗེས་མོ་
ཉི་པས་ང་ཚོ་ཡུད་ཙམ་བསྡད་རྗེས་སློབ་འཁོར་གཅིག་གི་ནང་ནས་ཡུལ་ལ་
འགྲོ་བའི་གྲོས་གཞི་བཏོན། ང་ཚོས་ནམ་རྒྱུན་འདི་ལྟར་བྱས་པ་ཡིན། རྒྱུ་
མཚན་འདི་ལྟར་བྱས་ན་ཡུལ་ལ་ལོག་པའི་སྔོན་དུ་ལབ་གླེང་མང་ཙམ་བྱས་
ཆོག་པ་ཡིན།
སློབ་འཁོར་ཐོན་དུས་སུ་ངས་ཨ་ཐཱར་འཚོལ་བཞིན་ཡོད། ཉིན་དེར་ཨ་
མ་ཡིས་ང་དང་ཨ་ཐཱར་གཉིས་རླངས་འཁོར་གཅིག་ལ་བསྡད་དེ་ཡུལ་ལ་ཤོག་
ཟེར།
ཡིན་ཡང་། ཡུད་ཙམ་གྱི་རྗེས་སུ་བུ་མོ་རྣམས་གཅིག་ཏུ་འདུས་ནས་
སློབ་འཁོར་ཁ་ལོ་བས་བསྟན་པའི་རྫུ་འཕྲུལ་ལ་བལྟས་པས་ངའི་སེམས་
པ་གཞན་ལ་གཡེང་སོང་། ཁོས་རྡོ་རིལ་ཞིག་མེད་པར་གཏོང་ཐུབ། ང་ཚོས་
འདང་ཇི་ལྟར་བརྒྱབ་ཀྱང་དེའི་གསང་བ་དཔག་མ་ནུས། ང་ཚོ་རླངས་འཁོར་
ནང་འབུད་དུས་ཨ་ཐཱར་གཏིང་བརྗེད་དུ་གྱུར་སོང་། ང་ཚོ་རླངས་འཁོར་ནང
འཚང་ནས་རང་ཉིད་དུས་རྒྱུན་སྡོད་སའི་འདུག་སྟེགས་སུ་བསྡད་ཅིང་བུ
མོ༢༠ལྷག་ཡོད། མོ་ཉི་པཱ་དང་ངེད་གཉིས་མཉམ་དུ་བསྡད། གྲོགས་པོ་གཞན
པ་ཚང་མ་ང་ཚོའི་ཁ་གཏད་ཀྱི་རྐུང་བཀྱགས་རིང་པོ་དེའི་སྟེང་བསྡད་ཡོད།
ཞི་ནཱ་ཟེར་བའི་བུ་མོ་ཆུང་ཆུང་ཞིག་ངའི་གམ་དུ་བསྡད། དུས་རྒྱུན་ངའི་གམ་
དུ་སྡོད་པའི་གྲོགས་པོ་ཞ་ཞི་ཡའི་འདུག་གནས་མོས་འཕྲོག་རྗེས་མོ་རང་རྐུབ་
བཀྱགས་རིང་པོ་དེའི་སྟེང་དུ་མི་སྡོད་ག་མེད་བྱུང༌། ནམ་རྒྱུན་གནས་དེ་ནི་
དཔེ་ཆ་འཇོག་ས་ཡིན། ཞྭ་ཞི་ཡ་བལྟས་ཚོད་ཀྱིས་སྐྱིད་པོ་རང་མ་བྱུང་བས་
ངས་ཞི་ནཱ་ལ་འདུག་གནས་བརྗེ་རུ་བཅུག
རླངས་འཁོར་གཏོང་ལ་ཉེ་དུས་ཨ་ཐཱར་དལ་རྒྱུགས་བྱེད་བཞིན་ཐོན་
བྱུང་། རླངས་འཁོར་གྱི་སྒོ་བརྒྱབ་ཟིན་མོད་། འོན་ཀྱང་ཁོ་རང་རླངས་འཁོར
མཇུག་གི་འགོག་པང་གི་སྟེང་ནས་ལྡིང་སྟེ་ཡར་ཐོན། འདི་ཁོའི་ཐབས་ཤེས་
གསར་བ་ཡིན་རྒྱུ་རེད། འདི་ལྟར་བྱས་ན་ཉེན་ཁ་ཧ་ཅང་ཆེ་ཞིང་ཁ་ལོ་བར་
སུན་སྣང་བཟོས་འགྲོ།
“ཨ་ཐཱར། ནང་དུ་སོང་།" ཁ་ལོ་བས་བཤད།
འོན་ཀྱང་ཨ་ཐཱར་འགུལ་ཙམ་ཡང་མི་བྱེད།
"བུ་མོ་ཚོ་དང་མཉམ་དུ་སྡོད། ཨ་ཐཱར། ཧན། ཡོ་སུའུ་ཧྥུའུ་བཀྲ་དབྱི།
དེ་མིན་ངས་ཁྱོད་རླངས་འཁོར་ནང་འབུད་དུ་མི་འཇུག " ཁ་ལོ་བས་ད་
ཐེངས་གཟབ་ནན་གྱིས་བཤད།
ཨ་ཐཱར་གྱིས་བཤད་རྒྱུར། རང་ཉིད་རྐང་ཐང་དུ་ཡུལ་ལ་འགྲོ་དགོས་
ཀྱང་བུ་མོ་རྣམས་དང་མཉམ་དུ་མི་འདུག་ཟེར་ནས་རླངས་འཁོར་ལས་
བབས་ཏེ་གར་སོང་ཆ་མེད་དུ་གྱུར།
རླངས་འཁོར་ནང་དུ་ཚ་ཞིང་བསྲེགས། མེན་ཀི་ལ་གྲོང་གི་འགྲིམ་
འགྲུལ་སྐྱེལ་འདྲེན་ཡང་རྩེ་ཡིན་དུས་འདིར་ང་ཚོའི་རླངས་འཁོར་འཚང་ཁ་
ཆེ་བའི་སྲང་ལམ་ནས་སྤྲུག་གསིག་བྱེད་ཀྱིན་བསྐྱོད། རླངས་འཁོར་ས་ནང་
ནས་བུ་མོ་ཞིག་གིས་གླུ་གཞས་ཤིག་བཏང་བྱུང་། དེས་ན་ང་ཚོས་ཀྱང་མཉམ་
དུ་བླངས་ཏེ་དུས་འདའ་ཐབས་བྱས། རྙོག་རྫོབ་ཀྱི་མཁའ་དབུགས་ཁྲོད་དུ་
རྒྱུས་མངའ་བའི་དྲི་མ་ཞིག་འཐུལ་འདུག་སྟེ། དེ་ནི་ས་སྣུམ་གྱི་དྲི་མ་དང་
སོབ་གོར་གྱི་དྲི་མ། ཤ་བསྲེགས་མའི་དྲི་ཞིམ་བཅས་ཀྱི་ནང་ཉེ་འཁོར་གྱི་ཆུ་
ཕྲན་དེའི་དྲི་ངན་འདྲེས་པ་ཡིན། ཀུན་གྱིས་གད་སྙིགས་ཆུ་ཕྲན་ནང་འཕེན་
བཞིན་ཡོད། ནམ་རྒྱུན་དང་འདྲ་བར་ང་ཚོ་དམག་ཕྱོགས་ཀྱི་སོ་ལྟ་བྱེད་ཡུལ་
ནས་ཕར་དཀྱོགས་ཏེ་གཞུང་ལམ་དང་ཁ་བྲལ་བ་ཡིན། ལམ་བར་དུ་གསལ་
འདེབས་སྒོ་བྱང་ཞིག་མཐོང་ཞིང་དེའི་སྟེང་དུ “འཇིགས་སྐུལ་རིང་ལུགས་པ་
འཇུ་བཟུང་བྱེད" ཅེས་བྲིས་ཡོད།
ང་ཚོ་ཟས་རིགས་བཟོ་གྲྭ་མདུན་ནས་བརྒྱུད་རྗེས་ཡ་མཚར་བ་ཞིག་
ལ་གཞུང་ལམ་སྟེང་ནི་ཧ་ཅང་ལྷིང་ཞིང་འཇགས། རླངས་འཁོར་དལ་གྱིས་
བསྡད་བྱུང་། ངས་མི་དར་མ་ཞིག་གིས་ང་ཚོའི་རླངས་འཁོར་བཀག་ནས་ཁ་
ལོ་བར་འདི་ནི་ཧུའུ་ཧྲར་སློབ་གྲྭའི་སློབ་འཁོར་ཡིན་མིན་དྲིས་པ་དྲན་གྱི་མི་
འདུག ངས་སྐྱེས་པ་གཞན་ཞིག་རླངས་འཁོར་རྗེས་ཀྱི་འགོག་པང་སྟེང་ནས་
མཆོངས་ཏེ་ཐོན་ཞིང་ང་ཚོ་ཚང་མ་དེ་རུ་ཙོག་ཡོད་པ་དྲན་གྱི་མི་འདུག ངས་
རྩ་བ་ནས་སུ་ནི་མཱ་ལཱ་ལཱ་ཡིན་ཞེས་དྲིས་པ་མ་ཐོས་ཤིང་བོའུ་སྐད་ཐེངས
གསུམ་གྲགས་པ་ཡང་མ་ཐོས།
ངས་སེམས་སུ་གསལ་བའི་ཆེས་མཐའ་མཇུག་གི་དོན་དག་ནི་ཉིན་
གཉིས་པར་རྒྱུགས་སྤྲོད་རྒྱུར་བསམ་གཞིག་གཏོང་བཞིན་པ་དེ་ཡིན། དེའི
རྗེས་ཡོད་ཚད་མུན་ནག་གི་ཁྲོད་དུ་ཡལ།

ཁག་ལྔ་བ།
ཕ་ཡུལ་དང་རིང་དུ་གྱེས་པའི་འཚོ་བ་གསར་བ།

༢༤ ང་རང་སྦོར་མེན་ཧན་དུ་ཡོད།
ཟླ༡༠བའི་ཚེས༡༦ཉིན་ང་རང་བརྒྱལ་ལས་སད་བྱུང་། གམ་དུ་མོ་མང་
བོས་བསྐོར་ཏེ་བལྟས་འདུག ཁོ་ཚོ་མི་རེ་རེར་མིག་བཞི་དང་སྣ་གཉིས། ཁ་
གཉིས་བཅས་ཐོགས་ཡོད། ངས་མིག་ཟུང་རྡེབ་ཙམ་བྱས་ཀྱང་སྔར་བཞིན་
གཅིག་འདྲ་རེད། ངའི་མིག་ལམ་དུ་དངོས་པོ་མཐའ་དག་བསྐྱར་གཟུགས་སུ་
འཆར།
ངའི་ཡིད་ལ་ཐོག་མར་དྲན་པ་ནི་དཀོན་མཆོག་ལ་ཐུགས་རྗེ་ཆེ། ང་རང་
ད་དུང་གསོན་འདུག་ཅེས་པ་དེ་རེད།
འོན་ཀྱང་། ངས་རང་ཉིད་གནས་གང་ཞིག་ཏུ་ཡོད་པ་གཏན་ནས་མི་
ཤེས་ཤིང་ཉེ་འགྲམ་གྱི་མི་འདི་ཚོའང་སུ་ཡིན་མི་ཤེས།
བལྟས་ཚོད་ཀྱིས་ཁོ་ཚོ་ནི་རྒྱལ་ཁབ་མི་གཅིག་པ་ནས་ཐོན་པ་ཡིན་
ཡང་ཁོ་ཚོ་ཚང་མས་དབྱིན་སྐད་བཤད་ཤེས་པ་རེད། ངས་ཀྱང་སྐད་ཆ་བཤད་
ན་འདོད། དབྱིན་སྐད་ཀྱང་བཤད་ཤེས། ཡིན་ཡང་ངག་ལས་སྐད་ཆ་བརྡོལ་
ཐབས་མ་བྱུང་། སྦུ་གུ་དང་འདྲ་བའི་དངོས་པོ་ཞིག་ངའི་མིད་པར་བཙུགས་
འདུག་ལ་སྦུ་གུ་དེས་ངའི་སྐད་ངག་ཁྱེར་སོང་རེད།
ང་རང་ཧ་ཅང་མཐོ་བའི་མལ་ཁྲི་ཞིག་གི་ཐོག་ཏུ་ཉལ་ཞིང་སྣ་མང་རྙོག་
འཛིང་ཆེ་བའི་དཔྱད་ཆས་དག་གིས་མཐའ་བསྐོར་ཏེ་འུར་སིང་གི་སྒྲ་སྒྲོག་
བཞིན་ཡོད། སྐབས་འདིར་ངས་ཧ་གོ་སོང་། ང་རང་སྨན་ཁང་དུ་ཡོད།
ངའི་སེམས་པ་དེ་མ་ཐག་འཇིགས་སྐྲག་གིས་དམ་དུ་བསྡམས། གལ་
ཏེ་འདི་ནི་སྨན་ཁང་ཞིག་ཡིན་ན་ངའི་ཕ་མ་གང་དུ་ཡོད་དམ། ངའི་ཨ་ཕ་ལ་
རྨས་ཕོག་ཡོད་དམ། ཁོ་ད་དུང་གསོན་ཡོད་དམ། ངས་ཤེས་ཏེ་ང་ལ་དོན་དག་
ཅིག་བྱུང་ཡོད་པ་ངེས་གཏན་ཡིན་པར་མ་ཟད། ངའི་ཨ་ཕ་ལའང་དོན་དག་
ཅིག་བྱུང་ཡོད་པ་ཐག་གིས་ཆོད།
མགོ་དཀྲིས་བརྒྱབ་པའི་གཤིས་འཇམ་གྱི་བུ་མོ་ཞིག་ངའི་གམ་དུ་ཐོན་
ཏེ་མོའི་མིང་ལ་ལེ་ཧ་ནཱ་ཞེས་འབོད་ཟེར།མོ་རང་དབྱི་ཟི་ལམ་གྱི་ཆོས་རྫི་ཞིག་
རེད། མོས་ཐོག་མར་ཝུའུ་ཨར་ཏུའུ་སྐད་ཀྱིས་གསོལ་བ་བཏབ་པ་ན་ང་རང་
ལམ་སང་བབ་བརླིང་དང་བག་དྲོ་བ། བདེ་སྣང་ཞིག་ཤར་བྱུང་། ༼ཁུ་རན་
གསུང་རབ༽ ནང་གི་སྙན་ཞིང་འཇེབས་ལ་མི་སེམས་གསོ་བའི་ཚིག་འབྲུ་
དག་ལ་ཉན་བཞིན་ངས་མིག་གཉིས་བཙུམས་ཏེ་རིམ་བཞིན་གཉིད་དུ་ཡུར།
ངས་ཡང་བསྐྱར་མིག་གཉིས་ཕྱེ་དུས་སུ། རང་ཉིད་ནི་སྒེའུ་ཁུང་མེད་
ཅིང་གློག་འོད་ལྗང་མདོག་ཅན་ཧ་ཅང་གསལ་བའི་ཁང་མིག་ཅིག་གི་ནང་
དུ་ཡོད་པ་ཚོར་བྱུང་། གཤིས་འཇམ་གྱི་དམུ་ཟི་ལམ་གྱི་བུ་མོ་དེ་མཐོང་རྒྱུ་མི་
འདུག མོའི་ཚབ་ཏུ་སྨན་པ་ཞིག་དང་སྨན་གཡོག་མ་ཞིག་ཡོད།
སྨན་པས་ཝུའུ་ཨར་ཏུའུ་སྐད་ཀྱིས་ང་ལ་ཁ་བརྡ་བྱས། ཡིན་ཡང་ཁོའི་
སྐད་གདངས་ཧ་ཅང་ཡ་མཚར་བ་ཞིག་རེད་དེ་གསལ་ལ་མི་གསལ་བའི་སྒྲ་
ཞིག་རྒྱང་རིང་ནས་མཆེད་འོངས་བ་དང་འདྲ། ཁོ་ན་རེ། ང་རང་བདེ་འཇགས་
སུ་གྱུར་ཡོད། ངས་ཁྱོད་ཕ་ཁི་སི་ཐན་ནས་ཕྱིར་ཁྲིད་ནས་ཐོན་ཡོད་ཟེར། ངས་
སྐད་ཆ་བཤད་འདོད་ཀྱང་མི་ནུས་པ་རེད། དེས་ན་ངས་ལག་པས་ཡིག་འབྲུ་
འབྲི་བར་ཚོད་ལྟ་བྱས་ཏེའདྲི་འདོད་པ་དག་འདྲི་བར་བསམ། ནད་གཡོག་པ་
དེ་ཕར་སོང་ནས་ཡུད་ཙམ་འགོར་རྗེས་ཕྱིར་ལོག་དུས་ང་ལ་ཤོག་བུ་ཞིག་དང་
སྨྱུ་གུ་ཞིག་ཁྱེར་ཡོང་ཡོད། ཡིན་ཡང་ངས་རྒྱུན་ལྡན་ལྟར་ཡི་གེ་འབྲི་ཐབས་
མི་འདུག ངས་ཁོ་ཚོར་ཨ་ཕའི་ཁ་པར་ཨང་གྲངས་འབྲི་འདོད་ལ་དྲི་བ་ཞིག་
ཀྱང་འདོན་པར་འདོད། འོན་ཀྱང་བྲིས་ནས་ཐོན་པ་ནི་ཉ་གེ་ཉོག་གེ་ཞིག་རེད།
དེའི་ཕྱིར། ནད་གཡོག་པས་ཡིག་འབྲུ་ཤོག་བུའི་སྟེང་བྲིས་ནས་ངས་མཛུབ་
མོས་སྟོན་དུ་བཅུག
ངས་སྦྱོར་ཀློག་བྱས་པའི་ཡིག་འབྲུ་དང་པོ་ནིfather༼ ཨ་ཕ༽དང་དེའི་
འཕྲོརcountry༼རྒྱལ་ཁབ༽ཡིན།
ངས་ཨ་ཕ་གང་དུ་ཡོད་པ་དང་རྒྱལ་ཁབ་འདི་ནི་གང་ཡིན་ཤེས་འདོད།
སྨན་པའི་སྐད་ཆ་སྔར་བཞིན་ཧ་གོ་དཀའ། རེད་ཀྱང་ཉན་གྱི་དུ་ཁོས་
སྐད་ཆ་བཤད་ཀྱིན་པ་འདྲ། ང་རང་སྦོར་མེན་ཧན་ཞེས་པའི་ས་ཆ་ཞིག་ན
ཡོད། ངས་ས་ཆ་དེ་ནི་གང་ཞིག་ཏུ་ཡོད་པ་མི་ཤེས། རྗེས་སུ་ད་གཟོད་དེ་ནི་
དབྱིན་ཇི་རུ་ཡོད་པ་རྟོགས་སོང་།
ཁོས་ངའི་ཨ་ཕའི་གནས་ཚུལ་ཚིག་གཅིག་ཀྱང་མ་བརྟོལ། འདི་ནི་
ཅིའི་ཕྱིར་ཡིན་ནམ། ཁོ་ལ་དོན་དག་ཅིག་བྱུང་ཡོད་པ་ངེས་གཏན་རེད། འདི་
ནི་དཔེ་སྲིད་པའི་གསེལ་བཀྲོད་ཉག་ཅིག་ཡིན། ངའི་བསམ་པར། སྨན་པ་
འདིས་ལམ་འགྲམ་ནས་ང་རང་མཐོང་བ་ཡིན་ཞིང་ཁོས་ངའི་ཨ་ཕ་ལའང་
རྨས་ཕོག་ཡོད་པ་ཤེས་མེད་ཐག་ཆོད་རེད། ཡང་ན་ཁོས་ངའི་ཨ་ཕ་གང་ཞིག་
ཏུ་འཚོལ་བར་འགྲོ་དགོས་པ་མ་ཤེས་པ་ཡིན་སྙམ། ངས་ཨ་ཕ་ཡི་ཨང་གྲངས་
ཁོ་ལ་སྟེར་འདོད། འདི་ལྟར་བྱས་ན་ད་གཟོད་ཁོས་ཨ་ཕ་ལ་ཁ་པར་བཏང་
ནས “ཁྱོད་ཀྱི་བུ་མོ་གནས་འདིར་ཡོད” ཅེས་བཤད་ཆོག
ངས་སླར་ཡང་དལ་གྱིས་ཨ་ཕ༼father༽ ཞེས་པའི་ཚིག་འདི་སྦྱོར་
ཀློག་བྱས། སྐབས་འདིར། ངའི་ཀླད་ཆེན་ནང་གྲིས་བསྣུན་པ་བཞིན་གྱི་ན་
ཟུག་ཅིག་བྱུང་། དེ་རུ་གྲིའུ་མང་པོ་ཞིག་ཕར་འབྲད་ཚུར་འབྲད་བྱས་ཏེ་བརྡར་
བ་བཞིན་ན་ཟུག་གིས་དབུགས་ཀྱང་ལེན་པར་དཀའ། དེ་ནས། སྨན་གཡོག་
མ་སྒུར་ཏེ་སེང་རས་དཀར་པོ་ཞིག་གིས་དལ་གྱིས་ངའི་གཡོན་ཕྱོགས་ཀྱེ་རྣ
བ་ཕྱིས། ཁྲག་དམར་སེང་རས་སྟེང་འཛག་བྱུང་། ངའི་གཡོན་ཕྱོགས་ཀྱི་རྣ་
བ་ལས་ཁྲག་བཞུར་ཡོང་། འདི་ནི་ཅི་ཞིག་ཡིན་ནམ། ངས་ལག་པས་རྣ་བར་
རེག་འདོད། འོན་ཀྱང་ངས་ཚོར་བྱུང་། ངའི་ལག་པ་རྒྱང་རིང་ན་ཡོད་པ་དང་
འདྲ་བར་ཇི་ལྟར་བྱས་ཀྱང་བསྲིངས་མི་ཐུབ། ང་ལ་དོན་ངོ་མར་ཅི་བྱུང་བ་
ཡིན་ནམ།
སྨན་གཡོག་མ་དང་སྨན་པ་ཕར་འགྲོ་ཚུར་འོང་བྱེད་ཀྱང་སུ་ཞིག་གིས་
ཀྱང་གནས་ཚུལ་གང་ཡང་མི་བཤད། དེ་ལས་ལྡོག་སྟེ་ཁོ་ཚོས་ང་ལ་དྲི་བ་
འདོན་ཞིང་ངས་མགོ་བོ་གཡུག་གཡུག་དང་ལྡེམ་ལྡེམ་བྱས་ནས་ལན་བཏབ་
པ་ཡིན། ཁོ་ཚོས་ང་ལ་རང་ཉིད་ཀྱི་མིང་ཤེས་མིན་དྲིས། ངས་མགོ་བོ་ལྡེམ་
ལྡེམ་བྱས། ཁོ་ཚོས་ང་ལ་གཡོན་ལག་འགུལ་ཐུབ་མིན་དྲིས། ངས་མགོ་བོ་
གཡུག་གཡུག་བྱས། ཁོ་ཚོས་འདི་འདྲའི་མང་བའི་དྲི་བ་བཏོན་ཡང་ངའི་དྲི་
བར་ལན་འདེབས་མཁན་མ་བྱུང་།
དྲི་བ་འདི་དག་ཡོད་ཚད་དང་གྲིས་བསྣུན་པ་བཞིན་གྱི་ན་ཟུག ངའི་ཨ་
ཕའི་བདེ་སྡུག་ལ་སེམས་ཁུར་བྱེད་པ་སོགས་ཀྱིས་ངའི་ལུས་པོ་ལྗིད་ཏིག་གེར་
མནན། ང་རང་ངལ་བས་དུབ་དྲགས་ཏེ་མིག་ཟུང་འཚུམ་དུས་མིག་མདུན་
དུ་མུན་ནག་མིན་པར་ཟེར་འོད་མིག་སྐྱའི་འོག་ཏུ་འཕྲོས་པ་ལྟ་བུའི་མདངས་
གསལ་བའི་འོད་ཅིག་ཡིན། ང་རང་ལན་རེར་སད་ཅིང་ལན་རེར་གཉིད་དུ་
ཡུར་མོད་དངོས་སུ་གཉིད་སོང་བའི་ཚོར་བ་མི་འདུག དེ་ནི་དྲན་པ་སོས་ཡུན་
རིང་མོ་ཙམ་ཞིག་རེད། ངའི་ཀླད་ཆེན་ནང་དུ་ན་ཟུག་དང་དྲི་བས་ཁེངས།
དེའི་རྗེས་དབང་ཚོར་ཉམས་པར་གྱུར།
ང་ནི་བསྐྱར་བཅོས་ནད་ཁང་དུ་བསྡད་ཡོད་ཅིང་ཁང་བར་སྒེའུ་ཁུང་
མེད། དེའི་ཕྱིར་ངས་ད་ལྟ་ནི་ཉིན་དཀར་ཡིན་ནམ་མཚན་མོ་ཡིན་པ་རྩ་བ་
ནས་མི་ཤེས། ཤེས་པ་ཞིག་ནི་ངས་ཡུན་རིང་ལ་ཨ་ཕ་གང་དུ་ཡོད་ཅེས་དྲིས་
པའི་དྲི་བར་ལན་འདེབས་མཁན་མེད་པ་དེ་རེད།
རྗེས་སུ་ཁང་བའི་ནང་གི་རྙོག་འཛིང་ཅན་གྱི་དཔྱད་ཆས་གང་མང་ལ་
མིག་ཉུལ་མཐར་གཞི་ནས་སུ་ཞིག་གིས་འགྲོ་གྲོན་འདི་དག་ལ་འགན་འཁུར་
རམ་ཞེས་པའི་དོགས་གཞི་གསར་བ་ཞིག་བྱུང་།
སྐྱེས་མ་ཞིག་ཁྱིམ་དུ་འཛུལ་ཡོང་ནས་མོ་ནི་སྨན་པ་ཧྥེ་ཨོ་ནཱ། ལེ་ནོ་ཙི་
ཡིན་ཟེར། མོ་དང་ངེད་གཉིས་གྲོགས་པོ་རྙིང་བ་ཞིག་དང་འདྲ་བར་ལབ་གླེང་
གི་གཏིང་དུ་ཕྱིན། མོས་ང་ལ་མདོག་ལྗང་ཁུའི་དོམ་ཞིག་བྱིན་ཞིང་དོམ་ཕྲུག་
འདིའི་མདོག་ལྗང་ཁུ་བྱས་པ་ལ་དངོས་གནས་མཚར་བོ་ཡོད། མོས་ད་དུང་ང་
ལ་མདོག་ཟིང་སྐྱ་ཅན་གྱི་ཟིན་བྲིས་འབྲི་དེབ་ཅིག་ཕུལ། ངས་བྲིས་པའི་ཚིག་
དུམ་དང་པོ་ནི་ཁྱོད་ལ་བཀའ་དྲིན་ཆེ་ཞེས་པ་དེ་ཡིན།
དེའི་འཕྲོར། “ངའི་ཨ་ཕ་ཅིའི་ཕྱིར་འདིར་མེད་དམ" ཞེས་བྲིས།
དེར་མཐུད་དེ་སླར་ཡང་བྲིས་དོན། “ངའི་ཨ་ཕ་ལ་སྒོར་མོ་མེད། སུ་
ཞིག་གི་འགྲོ་གྲོན་འདི་དག་སྤྲོད་དམ། "
"ཁྱོད་ཀྱི་ཨ་ཕ་ཧ་ཅང་བདེ་འཇགས་ཡིན།" མོས་བཤད། “ཁོ་རང་
ཕ་ཁི་སི་ཐན་ཡོད། ཁྱོད་ཀྱིས་སྨན་རིན་ལ་སེམས་ཁུར་བྱ་མི་དགོས། "
གལ་ཏེ་ངའི་ཨ་ཕ་ཧ་ཅང་བདེ་འཇགས་ཡིན་ན་ཁོ་ཅིའི་ཕྱིར་འདི་ན་
མེད་དམ། ངའི་ཨ་མ་གང་དུ་ཡོད་དམ།
ང་ལ་ད་དུང་འདྲི་ཚིག་མང་པོ་ཞིག་ཧྥེ་ཨོ་ནཱ་ལ་འདྲི་རྒྱུ་ཡོད། ཡིན་ཡང་
ངས་ཐ་སྙད་གང་ཞིག་སྤྱོད་དགོས་པ་ཡིད་ལ་མ་དྲན། མོས་ང་རས་གང་ཞིག་
བཤད་འདོད་པ་ཤེས་ཀྱིན་པ་འདྲ། “ཁྱོད་རང་སྟབས་ཉེས་པའི་དོན་དག་
ཅིག་ལ་ཕྲད་བྱུང་། " མོས་བཤད། “རེད་ཀྱང་། ཁྱོད་ད་ལྟ་བདེ་འཇགས་
ཡིན་ཟིན། ་
དོན་ཅི་ཞིག་བྱུང་བ་ཡིན་ནམ།ངས་ཧུར་ཐག་གིས་ཕྱིར་དྲན་བྱས། སྣང་
ཚུལ་སྣ་མ་སྣ་ཚོགས་ཞིག་ངའི་དྲན་འཛིན་དུ་ཤར། འོན་ཀྱང་དེ་དག་ནི་དོན
དངོས་ཡིན་ནམ་གཉིད་ཀྱི་འཁྲུལ་སྣང་ཡིན་པ་མི་ཤེས།
ང་དང་ངའི་ཨ་ཕ་གཉིས་རླངས་འཁོང་ནང་ཡོད་ཅིང་སྐྱེས་པ་གཉིས་
ཀྱིས་ང་ལ་ཕྱོགས་ཏེ་མེ་མདའ་འཕངས།
ངས་རང་ཉིད་མལ་ཁྲི་ཞིག་གམ་ཡང་ན་བྱམས་ཁྲི་ཞིག་གི་སྟེང་ཉལ་ཏེ་
མི་མང་པོ་ཞིག་གིས་བསྐོར་ཡོད་པ་མཐོང་། ངས་ཨ་ཕ་མཐོང་མ་བྱུང་བས་
ངའི་ཨ་ཕ་གང་དུ་ཡོད་ཅེས་སྐད་གསེང་མཐོན་པོས་འབོད་ན་འདོད། འོན་
ཀྱང་ངས་ངག་ལས་སྐད་ཆ་བརྡོལ་མ་ཐུབ། དེ་ནས་ངས་ཁོ་རང་མཐོང་བྱུང་
བས་གཞི་ནས་དབུགས་ལྷོད་ལྷོད་ཅིག་བྱ་ཐུབ་སོང་།
ངའི་སྣང་བར་སྐྱེས་པ་ཞིག་གིས་ངའི་ལུས་སྟེང་དུ་མནན་འདུག་ཅིང་
ལག་པས་ངའི་སྐེ་བསྡམས་ནས་ང་རང་གསོད་རྩིས་བྱེད་ཀྱིན་ཡོད།
ང་རང་བྱམས་ཁྲིའི་སྟེང་ཉལ་ཡོད་ལ་ཨ་ཕས་ངའི་ཕྱོགས་སུ་ལག་པ་
བརྐྱངས།
ངའི་དྲན་པ་སོས་ན་འདོད། ང་རང་སློབ་གྲྭར་འགྲོ་དགོས། ཡིན་ཡང་
ངས་མི་ནུས། དེར་མཐུད། ངས་རང་གི་སློབ་གྲྭ་དང་རང་གི་གྲོགས་པོ་ཚོ་
མཐོང་བྱུང་ཡང་དེ་དག་ལ་རེག་མི་ཐུབ།
ངས་ལྭ་ནག་གྱོན་པའི་སྐྱེས་པ་ཞིག་གིས་མེ་མདའི་ཁ་ངའི་ཕྱོགས་སུ་
གཏད་བྱུང་མཐོང་།
ངས་སྨན་པས་སྦུ་གུ་ཞིག་ངའི་མིད་ཐག་ནང་བཙུགས་བྱུང་བ་མཐོང་།
ངས་རང་ཉིད་ལ་ཁྱོད་ཤི་ཟིན་ཞེས་བཤད། འོན་ཀྱང་དམུ་ཟི་ལམ་ཞིག་
ཤི་རྗེས་ངེས་པར་ལན་འདེབས་དགོས་པའི་དྲི་བ་སྟེ་སུ་ནི་ཁྱོད་ཀྱི་དཀོན་
མཆོག་སུ་ཡིན། ཁྱོད་ཀྱི་ལུང་སྟོན་པ་སུ་ཡིན་ཞེས་པ་དེ་དྲིས་མ་བྱུང་བརྟོགས།
དེས་ན། ངས་རང་ཉིད་ད་དུང་ཤི་མེད་པས་རྒོལ་རྡུང་དང་འཕག་འཚག
རྐང་རྡེབ་ལག་རྡེབ་བྱས་ནས་མྱུར་དུ་འཇིགས་ཡེར་བའི་རྨི་ལམ་ངན་པ་
འདིའི་ཁྲོད་སད་དགོས་པ་རྟོགས།
སྣང་ཚུལ་འདི་དག་ཧ་ལམ་བདེན་པ་རེད། འོན་ཀྱང་ངས་དེ་དག་
ཐམས་ཅད་བདེན་པ་མིན་པ་ཤེས། ཅི་བྱས་ཀྱང་ང་རང་ད་ལྟ་སྦོར་མེན་ཧན་
ཟེར་བའི་ས་ཆ་ཞིག་ཏུ་ཐོན་ཏེ་བསྒྲིགས་བཤམས་བྱས་པའི་དཔྱད་ཆས་ཀྱིས་
ཁེངས་པའི་ཁང་བ་ཞིག་གི་ནང་ཉལ་ཡོད་ལ། མདོག་ལྗང་ཁུ་ཅན་གྱི་དོམ་
ཞིག་ངའི་གམ་དུ་ཡོད།

༢༥ དཀའ་རྙོག་དང་ཐག་གཅོད་བྱ་ཐབས།
སྨན་ཁང་དུ་སྡོད་སྐབས་ཀྱི་ཉིན་འགོ་མ་དེ་དག་ལ་ངའི་དྲན་དབང་རྟག་
ཏུ་རྨི་ལམ་དང་མངོན་སུམ་གྱི་བར་ན་འཕྱོ་བཞིན་ཡོད། ངའི་སྣང་བ་ཞིག་ལ་
ང་རང་ལ་མེ་མདའ་ཕོག་ཡོད་མེད་ཀྱང་ཐག་ཆོད་བྱེད་མི་ཐུབ། སྣང་ཚུལ་དེ་
དག་དོན་ངོ་མར་འཕྲུལ་སྣང་ཡིན་ནམ་དྲན་ཤེས་ཡིན་ནམ།
མ་ཟད། དབྱིན་ཡིག་གི་མིང་ཚིག་མང་པོ་ཞིག་ཡིད་ལ་མི་འཆར། ངས་
སྨན་གཡོག་མར་སོ་འཁྲུད་བྱེད་ཀྱི་ལྕགས་སྐུད་སྟེར་དགོས་ཞེས་ཡི་གེར་
བྲིས། ངའི་མགོ་ལ་ཐོ་བས་ཤུགས་ཀྱིས་རྡུང་བ་བཞིན་ཐོག་མཐའ་བར་གསུམ་
དུ་ན་ཟུག་སྐྱེས་བཞིན་ཡོད། ངས་དངོས་པོར་ལྟ་དུས་སྔར་བཞིན་བསྐྱར་
གཟུགས་འཆར་བ་ཡིན། ངའི་གཡོན་ལག་འགུལ་མི་ཐུབ་ཅིང་མིག་གཡོན་
པ་བཙུམ་ཡང་མི་ནུས། འོན་ཀྱང་ཅིའི་ཕྱིར་ཡིན་པ་མི་ཤེས། ངས་སོ་འཁྲུལ་
བཀོལ་ཏེ་སོ་གཙང་མར་འཁྲུད་འདོད།
"ཁྱོད་ཀྱི་སོ་ཧ་ཅང་བཟང་། " སྨན་པས་བཤད། "འོན་ཀྱང་ཁྱོད་
ཀྱི་ལྕེ་སྣེའི་ཚོར་བ་ཉམས་ཡོད། " ངས་མགོ་བོ་གཡུག་གཡུག་བྱ་འདོད། མ་
རེད། ངའི་སོ་བར་དུ་དངོས་པོ་ཞིག་ཟུག་འདུག་པ་གསེལ་བཀྲོལ་བྱེད་འདོད།
ཡིན་ཡང་མགོ་བོ་འགུལ་མ་ཐག་གྲིས་བསྣུན་པ་བཞིན་ན་ཟུག་སྐྱེས་མགོ་
ཚུགས་ཡོང་བས་འགུལ་ཙམ་ཡང་མི་བྱེད་རྒྱུ་ལས་འོས་མེད། ངས་ཁོ་ཚོར་
བཤད་ཐབས་མེད། ཁོ་ཚོས་ཀྱང་ང་ལ་བཤད་ཐབས་བྲལ།
རྗེས་སུ། མདོག་ལྗང་ཁུ་ཅན་གྱི་དོམ་མཐོང་རྒྱུ་མི་འདུག་པར་ཚབ་ཏུ་
དོམ་དཀར་པོ་ཞིག་བཞག་འདུག ང་རང་མདོག་ལྗང་ཁུ་ཅན་དེར་ཧ་ཅང་སྤྲོ་
བ་ཡོད། ཉིན་དང་པོ་ནས་བཟུང་ང་ལ་འདུག་རོགས་བྱས་ནས་སེམས་གཅོ་
གང་མང་ཐོབ་པ་བྱས།
ངས་ཟིན་བྲིས་བླངས་ནས་བྲིས་དོན། མདོག་ལྗང་ཁུ་ཅན་གྱི་དོམ་གང་
དུ་ཡོད་དམ།
མི་སུ་ཞིག་གིས་ཀྱང་ང་ལ་དགོས་པའི་ལན་བཏབ་མ་བྱུང༌། ཁོ་ཚོས་
བཤད་དོན། "ཉིན་དང་པོ་ནས་བཟུང་དོམ་འདིས་ང་ལ་འདུག་རོགས་བྱས་
པ་ཡིན། གནས་འདིའི་གློག་འོད་དང་གྱང་ལྡེབས་ཀྱི་འཕྲོ་འོད་ཀྱིས་ལྗང་ཁུར་
བཏང་བ་ཡིན། " དོན་དངོས་སུ་དེ་ནི་མ་གཞི་ནས་དཀར་པོ་ཡིན་ཏེ། ཁོ་
ཚོས་དེ་ནི་སྔོན་ནས་དཀར་པོ་རེད་ཟེར།
ཁང་བའི་ནང་གི་གློག་འོད་ཀྱིས་ཟུག་གཟེར་སློང་བ་ཡིན་། ཚ་ཞིང་
རྣོ་ངར་ལྡན་པའི་གྲི་དཀར་པོ་ཞིག་དང་འདྲ་བར་ངའི་མིག་ལམ་དུ་འཚེར་
ཡོང་། ལྷག་པར་ངའི་སྙིང་རྗེ་བའི་མིག་གཡོན་པ་ཡིན་ཏེ་རྒྱུ་མཚན་གཡོན་
ཕྱོགས་ཀྱི་མིག་རྩ་བ་ནས་བཙུམ་མི་ཐུབ། གློག་སྒོ་བརྒྱག་རོགས། ངས་རང་
གི་ཟིན་བྲིས་སྟེང་བྲིས་ནས་ཞུ་བ་བྱས།
སྨན་གཡོག་པས་ཅི་ཐུབ་ཀྱིས་ཁང་བའི་ནང་གི་འོད་ཐིག་ཆུང་དུ་
བཏང་། ཡིན་ཡང་། ངའི་ན་ཟུག་ཅུང་ཙམ་བཞག་ཚེ་བློ་ཁ་ཨ་ཕའི་སྟེང་དུ
འཁོར་འགྲོ། ངའི་ཨ་ཕ་གང་དུ་བུད་སོང་། ངས་ཟིན་བྲིས་འབྲི་དེབ་སྟེང་སླར་
ཡང་དྲི་བ་འདི་དྲིས། ཁྱོད་ཉིད་འགུལ་མི་ཐུབ་པ་དང་ཐོས་མི་ཐུབ་པ། མཐོང་
ཡང་མི་ཐུབ་དུས་ཁྱོད་ཀྱི་བློ་ཁ་ཡར་འཁོར་མར་འཁོར་བྱས་ནས་མཚམས་
འཇོག་མི་སྲིད། ངའི་བློ་ཁ་རྟག་པར་ངའི་ཨ་ཕ་གང་དུ་ཡོད་ཅེས་པའི་དྲི་བ་
གཅིག་གི་སྟེང་དུ་འཁོར་འགྲོ།
ནམ་རྒྱུན་སྨན་པ་དང་སྨན་གཡོག་མ་མི་གཅིག་པ་ངའི་ནད་ཁང་དུ་
ཐོན་ནས་ཁ་གདན་བརྗེ་བའམ་མིག་གི་མཐོང་ནུས་བརྟག་དཔྱད་བྱེད་དུས་
ངས་རང་ཉིད་ཀྱི་ཟིན་བྲིས་དེབ་ཁོ་ཚོར་བྱིན་ནས་ངའི་ཨ་ཕ་ཡི་གནས་ཚུལ་
དང་འབྲེལ་བའི་ཡིག་འབྲུ་དག་བསྟན་པ་ཡིན། ཁོ་ཚོ་ཚང་མས་སེམས་ཁུར་
མ་བྱེད་ཟེར།
ཡིན་ཡང་ཐབས་གཞན་མེད། ངས་སེམས་ཁུར་བྱེད་སྲིད།
ད་དུང་ངས་ཐོག་མཐའ་བར་གསུམ་དུ་སྨན་རིན་ལ་སེམས་ཁུར་
བྱེད་བཞིན་ཡོད། སྨན་པ་དང་སྨན་གཡོག་མས་ཁ་བརྡ་བྱེད་དུས། ངས་ཁོ་
ཚོས “མཱ་ལཱ་ལཱ་ལ་སྒོར་མོ་མེད། མཱ་ལཱ་ལཱས་རང་གི་སྨན་རིན་སྤྲོད་མི་ཐུབ”
ཅེས་བཤད་ཀྱིན་ཡོད་པ་ཐག་གིས་བཅད། སྨན་པ་ཞིག་ཡོད་པ་བལྟས་ཚོད་
ཀྱིས་རྒྱུན་པར་ཧ་ཅང་སྐྱོ་སྣང་སྐྱེས་བཞིན་ཡོད། དེས་ན་ཁོ་ལ་ཁྱོད་ཅིའི་ཕྱིར་
སྐྱོ་བ་སྐྱེས་ཡོད་དམ་ཞེས་ཡི་གེར་བྲིས་ཏེ་དྲིས་པ་ཡིན། ངའི་བསམ་པར་
ཁོས་ངས་སྨན་རིན་སྤྲོད་མི་ཐུབ་པ་ཤེས་པས་ཡིན་པར་འདོད། ཡིན་ཡང་
ཁོས “ང་སྐྱོ་བཞིན་མེད” ཅེས་ལན་བཏབ།
སུ་ཡིས་སྒོར་མོ་སྤྲོད་དམ། ངས་བྲིས་དོན།ངེད་ཚང་ལ་སྒོར་མོ་མེད།
"སེམས་ཁུར་བྱེད་མི་དགོས། ཁྱོད་ཚོའི་སྲིད་གཞུང་གི་འགན་འཁུར་
ངེས། " ཁོས་འདི་ལྟར་བྲིས། དུས་དེ་ནས་བཟུང་ཁོས་ང་རང་མཐོང་ཐེངས་
རེར་གདོང་ལ་འཛུམ་གྱིས་ཁེངས་ཡོད།
ཡིན་ཡང་དེར་མཐུད། ང་ལ་ཡང་སེམས་ཁྲལ་འཕར་མ་ཞིག་སྐྱེས་
བྱུང་། ངའི་ཕ་མ་གཉིས་ཀྱིས་ང་རང་གང་དུ་ཡོད་པ་ཤེས་སམ། གཅིག་བྱས་
ན། སྐབས་འདིར་ཁོ་ཚོས་མེན་ཀི་ལ་གྲོང་གི་སྲང་ལམ་ཆེ་ཆུང་ཀུན་ཏུ་ང་
རང་འཚོལ་བཞིན་ཡོད། རེད་ཀྱང་། ང་ནི་སྤྲོ་སྣང་ཅན་ཞིག་ཡིན། གལ་སྲིད་
གནད་དོན་ཡོད་ན་རྟག་པར་ཐག་གཅོད་ཐབས་དྲན་གྱི་ཡོད། དེའི་ཕྱིར། ང་
རང་སྨན་ཁང་གི་མདུན་སྟེགས་སུ་སོང་ནས་ཕ་མ་གཉིས་ལ་ཁ་པར་གཏོང་
རྒྱུ་ཞེས་རེ་བ་ཞུ་དགོས་བསམ། ཡིན་ཡང་ང་ལ་རིན་གོང་འདི་འདྲའི་དཀའ་
བའི་རྒྱལ་སྤྱིའི་ཐག་རིང་ཁ་པར་གཏོང་བྱེད་ཀྱི་སྒོར་མོ་མེད་པ་དྲན། དེས་ན།
ངའི་བསམ་པར། ང་རང་ངེས་པར་གནས་འདི་དང་ཁ་འབྲལ་དགོས། ལས་ཀ་
བཙལ་ཏེ་སྒོར་མོ་བསགས་རྗེས་ཁ་པར་ཞིག་ཉོས་ན་ཁྱིམ་ལ་ཁ་པར་གཏོང་
ཐུབ་པས། ང་ཚོ་ཁྱིམ་མི་གང་བོ་སླར་ཡང་མཉམ་དུ་འཛོམས་པ་མ་ཡིན་ནམ།
སྨན་པ་ཧྥེ་ཨོ་ནཱ་ངའི་ཁང་བའི་ནང་ཐོན་ནས་ང་ལ་ཚགས་པར་དྲས་
མ་ཞིག་བྱིན། དེ་ནི་ངའི་ཨ་ཕ་ཡི་པར་ཞིག་རེད་ཅིང་ཁོ་རང་ཕ་ཁི་སི་ཐན་
དམག་དཔུང་གི་སྤྱིའི་དྲག་ཇུས་དམག་དཔོན་གྱི་གམ་དུ་ཡོད། ཨ་ཕ་ད་དུང་
གསོན་ཡོད་འདུག དེ་མིན་འདྲ་པར་གྱི་རྒྱབ་ལྗོངས་ལས་ཨ་ཐཱར་ཡང་མཐོང་
སོང་།
ངས་གད་མོ་ཤོར། ང་སྟབས་ཉེས་པའི་དོན་དག་དང་ཕྲད། ཡིན་ཡང་ང་
སྔར་བཞིན་གསོན་ཡོད། ད་ལྟ་ཨ་ཕ་ཡང་གསོན་ཡོད་པ་ཤེས། འདི་ནི་དྲིན་
གྱི་གནས་ལུགས་ཡིན།
དེར་མཐུད། འདྲ་པར་གྱི་རྒྱང་ལྗོངས་ནང་ནུ་བོའི་འགྲམ་ན་སྟོད་ལྷེ་
གྱོན་པའི་མི་ཞིག་ཡོད་པ་མཐོང་། ངས་མོའི་རྐང་བ་གཉིས་ཀ་མ་གཏོགས་
ངོས་འཛིན་བྱེད་མ་ཐུབ། དེ་ནི་ངའི་ཨ་མའི་རྐང་བ་རེད།
དེ་ནི་ངའི་ཨ་མ་རེད་དམ། ངས་སྨན་པ་ཧྥེ་ཨོ་ནཱར་བྲིས་ནས་བྱིན།
ཉིན་དེའི་མཚན་མོར་ང་རང་གཉིད་སྐྱིད་པོ་ཞིག་ཡུར། དེ་ནི་ཡ་མཚན་
གྱི་རྨི་ལམ་མང་བའི་མཚན་མོ་ཞིག་རེད། རྨི་ལམ་དུ་ང་རང་མལ་ཁྲི་ཞིག་
གི་སྟེང་ཉལ་ཏེ་མི་མང་པོས་མཐའ་བསྐོར་ཡོད་པ་རྨིས། མེ་མདའ་ཕོག་པའི་
རྨི་ལམ་རྨིས། འབར་མདེལ་བཀད་པའི་རྨི་ལམ་རྨིས། སད་ཐེངས་རེར་ངས་
མདོག་ལྗང་ཁུ་ཅན་གྱི་དོམ་ཡང་ཡང་བཙལ་ཡང་མདོག་དཀར་པོ་ཅན་དེ་མ་
གཏོགས་མཐོང་རྒྱུ་མི་འདུག
ད་ལྟ་ཁྱིམ་མི་ཚང་མ་གེགས་མེད་བདེ་འཁོད་ཡིན་པ་རྟོགས་པས་
ནུས་ཤུགས་གང་ཡོད་ཀྱིས་སྨན་རིན་སྤྲོད་སྟངས་ལ་བསམ་གཞིགས་བཏང་
ཆོག ངའི་ཨ་ཕ་ཕ་ཡུལ་ནས་སྡོད་དོན་ནི་ཁྱིམ་གཞིས་བཙོང་ན་ད་གཟོད་
ངའི་སྨན་རིན་སྤྲོད་བྱེད་ཡོད་རྐྱེན་ཡིན་པ་ཧ་ཅང་མངོན་གསལ་རེད། ཡིན་
ཡང་ངེད་ཚང་གི་ཁང་བ་ནི་གླས་པ་ཡིན་ལ་སློབ་གྲྭའི་ཁང་བའང་གླས་པ་
ཡིན། གལ་ཏེ་ཁོས་ང་ཚོའི་ཁྱིམ་གཞིས་ཚང་མ་བཙོངས་ཡང་སྒོར་མོས་སྔར་
བཞིན་མི་འདང་བ་ཡིན། ཁོས་སྒོར་མོ་བསྐྱི་སྲིད་དམ། ཁོས་གྲོགས་པོར་ཁ་
པར་བཏང་ནས་དངུལ་བུན་ཐད་གྲོས་བསྡུར་བྱེད་སྲིད་དམ།
ཉིན་དེའི་དགོང་མོའི་དུས་སུ་ང་དང་མཉམ་དུ་ཝུའུ་ཨར་ཏུའུ་སྐད་ཀྱིས་
ལབ་གླེང་བྱས་མྱོང་བའི་སྨན་པ་ཅ་ཝེ་ཏི། ཁ་ཡ་ཉིས་ཁ་པར་བསྣམས་ནས་
ནང་ཁང་དུ་ཐོན་བྱུང་། “འུ་གཉིས་ཀྱིས་ཁྱོད་ཀྱི་ཕ་མར་ཁ་པར་གཏོང་། "
ཁོས་སྣང་མེད་དུ་བཞག་ནས་བཤད།
ངས་འདི་ནི་བདེན་པ་ཡིན་པར་ཧ་ལམ་ཡིད་ཆེས་བྱ་ཐབས་བྲལ།
"ཁྱོད་མ་ངུ། " ཁོས་གཟབ་ནན་གྱི་གདངས་ཀྱིས་བཤད། “ངུ་ཤུམ་
ཡང་མ་བྱེད། ཁྱོད་ཀྱིས་ཧུར་ཐག་བྱེད་དགོས། ང་ཚོས་ཁྱིམ་མིས་ཁྱོད་ཀྱི་ཆེད
དུ་སེམས་ཁྲལ་བྱེད་དུ་འཇུག་མི་འདོད། "
ངས་མགོ་བོ་གཡུག་གཡུག་བྱས། འདི་ལ་ཐོན་པ་ནས་བཟུང་ང་རང་
ངུ་མ་མྱོང་། ངའི་གཡོན་ཕྱོགས་ཀྱི་མིག་ནང་ནས་རྒྱུན་པར་མིག་ཆུ་བཞུར་
བཞིན་ཡོད་ཀྱང་དེ་ནི་ང་རང་དུ་བ་མ་ཡིན།
སྒྲ་སྣ་ཚོགས་ཤིག་གྲགས་རྗེས་ངས་ཨ་ཕ་ཡི་སྤྲོ་སེམས་འཁོལ་ལ་རྒྱུས་
མངའ་ཆེ་བའི་སྐད་སྒྲ་ཐོས་བྱུང་། "གཅེས་ཕྲུག་མ།" ཁོས་བཤད། "ཁྱོད་
ཇི་འདྲ་རེད། ངའི་གཅེས་ཕྲུག་མ།"
ངས་ལན་འདེབས་མི་ཐུབ། རྒྱུ་མཚན་ངའི་མིད་ཐག་ནང་སྦུ་གུ་དྲངས་
ཡོད། ང་རང་དགོད་ཀྱང་མི་ནུས། རྒྱུ་མཚན་ངའི་གདོང་ལ་ཚོར་བ་མེད། འོན་
ཀྱང་ངའི་ནང་སེམས་སུ་འཛུམ་མདངས་བཞད་ཡོད་པ་ངའི་ཨ་ཕས་རྟོགས་
ཡོད་ཤེས།
“ང་མྱུར་མོར་ཐོན་ཡོང་།"  ཨ་ཕས་བཤད། “ད་ལྟ། ངལ་གསོ་
བཟང་པོ་བྱོས།ཉིན་འགའི་རྗེས་ང་ཚོ་ཐོན་ཡོང་། "
ཁོའི་སྐད་སྒྲ་མཐོ་ཞིང་གསལ་བོ་ཡིན། གཅིག་བྱས་ན་གསལ་དྲགས་
ཡོད།
དེས་ན། ངས་ཁོ་ལའང་གཞན་གྱིས་ངུ་མི་ཆོག་པའི་གསལ་འདེབས་
བྱས་ཡོད་པའི་ངེས་ཤེས་རྙེད།

༢༦ དྲི་བ ༡༠༠
ངས་མདོག་ཟིང་སྐྱ་ཅན་གྱི་ཟིན་བྲིས་འབྲི་དེབ་སྟེང»མེ་ལོང་" ཅེས་
པའི་ཡི་གེ་གཉིས་བྲིས།
ངའི་རེ་འདུན་མངོན་འགྱུར་བྱུང་སོང་། ནད་གཡོག་མས་ཧ་ཅང་ཆུང་
ཞིང་མདོག་དཀར་པོ་ཅན་གྱི་མེ་ལོང་ཅིག་ཁྱེར་འོང་། ཡིན་ཡང་། མེ་ལོང་
ངོས་སུ་ཤར་བའི་རང་ཉིད་ཀྱིས་དངངས་སྐྲག་ཅིག་སྐྱེས་སུ་བཅུག་སོང་། ངའི་
སྐྲ་ལོ་ཕྱེད་ཀ་ཞིག་བཞར་འདུག་པས་སྐྲ་ལོ་རིང་པོ་དེ་མཐོང་རྒྱུ་མི་འདུག
གཡོན་ཕྱོགས་ཀྱི་སྨིན་མའི་སྟེང་འཚེམ་ཤུལ་གནས་ཡོད་ལ་མིག་གཡོན་
མའང་མདོག་སྨུག་སེར་ཅན་གྱི་སྐྲངས་འབུར་ནང་ཀོང་འདུག ངོ་ཡོངས་
སྐྲངས་ནས་མངར་ཀུབ་ཞིག་དང་མཚུངས། གཡོན་ཕྱོགས་ཀྱི་ཁ་ཤ་ལུགས
ནས་མི་དགའ་བའི་རྣམ་འགྱུར་ཞིག་བསྟན་འདུག
སྙིང་རྗེ་ཨང་། ངོ་ཚུགས་འགྱུར་ཞིང་ཁ་ཤ་ལུགས་པའི་མཱ་ལཱ་ལཱ་འདི་སུ་
རེད། ཁོ་མོར་ཅི་ཞིག་བྱུང་བ་རེད་དམ།
ངའི་མགོ་འཐོམ་ཡོད་ནའང་ཁོང་ཁྲོ་གཏན་ནས་མི་ལངས། ང་རང་ཡ་
མཚན་སྐྱེས་པ་ཙམ་ལས་རང་ཉིད་ཀྱི་ཚོར་བ་དེ་ཇི་ལྟར་མཚོན་དགོས་པ་མི་
ཤེས།
ངས་འདི་ལྟར་འབྲི་བ་ལས་འོས་མེད་དེ། ད་ལྟ་ངའི་སྐྲ་ལོ་ཐུང་དུ་ཕྱིན་
ཡོད།
ཐ་ལི་སྦན་གྱིས་ངའི་སྐྲ་ལོ་བཞར་སོང་བ་ཡིན་ནམ། ང་རང་ཧ་ཅང་
དོགས་པ་སྐྱེས།
"ཅིའི་ཕྱིར་འདི་ལྟར་ཡིན་ནམ། ” ངས་དེ་ལྟར་བྲིས། "ངས་བྲིས་
པའི་ཡི་གེ་དང་ཡིག་གཟུགས་གྲལ་མི་དག་ཅིང་མིག་ལ་མི་མཛེས། ང་ལ་
དོན་དངོས་སུ་ཅི་ཞིག་བྱུང་བ་ཡིན་ནམ།»
སྨན་པ་ཧྥེ་ཨོ་ནཱ་ཡི་ལན་ནི་ནམ་རྒྱུན་གྱི་སྐད་ཆ་དེ་ཡིན། “ཁྱོད་རང་
སྟབས་ཉེས་པའི་དོན་དག་ཅིག་དང་ཕྲད་བྱུང་། ཡིན་ཡང་། ད་སྐབས་ཁྱོད་བདེ་
འཇགས་ཡིན། "
འོན་ཀྱང་ཐེངས་འདིར་ལན་འདི་ལྟ་བུ་ཞིག་གིས་ངའི་དགོས་མཁོ་སྐོང་
མི་ཐུབ། ངས་རང་ཉིད་ཀྱིས་བྲིས་པའི་ཡི་གེར་མཛུབ་མོ་བཙུགས་ཏེ་བསྟན།
ང་ལ་མེ་མདའ་ཕོག་པ་ཨེ་རེད། ངས་འདི་ལྟར་བྲིས། ངས་ཡི་གེ་འབྲི་
བའི་འགྲོས་ཚད་ཀྱིས་སེམས་ཀྱི་དོགས་གཞིའི་རྗེས་མི་ཆོད། ད་དུང་མི་
གཞན་ལ་རྨས་སྐྱོན་ཕོག་ཡོད་དམ། སྐབས་དེར་འགད་རྫས་ཡོད་དམ། ངའི་
སེམས་སུ་དེ་ལྟར་དྲན།
མགོ་ན་བ་དང་ཐར་ཐོན་གྱི་དྲན་པ། ད་དུང་སྐད་ཆ་བཤད་དུ་མི་
འཇུག་པའི་སྦུ་གུ་དེ་དག་གིས་ང་རང་བློ་ཕམ་པར་བྱས་པས་ང་རང་སེམས་
འཚབ་ནས་ཅུང་མི་བདེ་བར་འགྱུར་མགོ་ཚུགས། ང་རང་སྒོ་ཕྱིར་སོང་ནས་
གློག་ཀླད་ཅིག་བཙལ་དགོས། དེ་ལྟར་བྱས་ན་རང་ཉིད་ཀྱི་གློག་སྡུད་ཡིག་
ཟམ་འཚོལ་ཞིབ་བྱེད་ཐུབ་པས་དོན་ངོ་མར་དོན་ག་འདྲ་ཞིག་བྱུང་བ་འདྲི་
བརྩད་བྱས་ཆོག ངས་སྨན་པ་ཧྥེ་ཨོ་ནཱའི་རྐེད་པར་བསྡམ་པའི་ཁ་པར་དེ་
མཐོང་ནས་མོའི་ཁ་པར་བཀོལ་སྤྱོད་བྱེད་འདོད་པའི་ལག་བརྡ་བསྟན། ལག་
པས “ཁ་པར” གྱི་བཟོ་ལྟ་སྟོན་བཞིན་རྣ་བའི་འགྲམ་དུ་བཞག
སྨན་པ་ཧྥེ་ཨོ་ནཱས་འཇམ་ལྷོད་ཀྱི་ལག་པ་ངའི་ལག་འགོར་འཇུས་ནས་
དབུགས་རིང་ཞིག་ཕྱུངས། དེ་ནས་ཁོ་མོས་ཧ་ཅང་དལ་ལྷོད་དང་ཞི་འཇམ་གྱི་
ངང་ནས་ཁ་གྲགས་སོང་།མོས་ང་ལ་བཤད་རྒྱུར། “ཁྱོད་སློབ་གྲྭ་གྲོལ་ནས་
ཕྱིར་ཁྱིམ་ལ་ལོག་སྐབས་སློབ་གྲྭའི་རླངས་འཁོར་ནང་ནས་མེ་མདའ་ཕོག་
སོང་། "
ཁོ་ཚོས་གཞི་ནས་ལག་འགུལ་བྱུང་། ངའི་སེམས་སུ་དེ་ལྟར་དྲན། ཐྲ་
ལི་སྦན་གྱིས་དངོས་གནས་བཤད་ཟིན་པ་བསྒྲུབས་ཟིན་པས་ངའི་སེམས་
སུ་ཁོང་ཁྲོའི་མེ་ལྕེ་འབར། ཁོ་ཚོས་ང་ལ་མེ་མདས་བརྒྱབ་པའི་རྐྱེན་གྱིས་མ་
ཡིན་པར། ང་ལ་ཁོ་ཚོར་སྐད་ཆ་ཞིག་བཤད་པའི་གོ་སྐབས་ཀྱང་མེད་པས་
ཡིན། ད་ནི་ཁོ་ཚོས་ནམ་ཡང་ངས་སྐབས་ཐོག་དེར་ཁོ་ཚོར་བཤད་འདོད་
པའི་སྐད་ཆ་ཐོས་མི་ཐུབ་པ་ཡིན།
སྨན་པ་ཧྥེ་ཨོ་ནཱ་ཡིས་བཤད་དོན། “བུ་མོ་གཞན་པ་གཉིས་ལའང་མེ་
མདའ་ཕོག་ཡོད། ཡིན་ཡང་། མོ་གཉིས་བདེ་ཞིང་འཚམས་པོ་རེད། མོ་གཉིས་
ནི་ཞྭ་ཞེས་ཡ་དང་ཁཱ་ནེ་རེད། ”
ངས་མིང་འདི་གཉིས་ཡིད་ལ་མི་དྲན། ཡང་གཅིག་བཤད་ན་ཡིད་ལ་
དྲན་ཡང་སུ་ཡིན་མི་ཤེས།
མོས་ང་ལ་འདི་ལྟར་བཤད། མདེལ་གྱིས་ངའི་མུར་གོང་བརྟོལ་ཅིང་
གཡོན་ཕྱོགས་ཀྱི་མིག་མཐའ་བརྒྱུད་དེ་འོག་ཕྱོགས་སུ་དབྱིན་ཚུན ༡༨ སོང་
ནས་ཕྲག་གཞུང་གཡོན་མའི་སྟེང་ཟུག་ཡོད། མ་གཞིར། མདེའུ་དེས་ངའི་
མིག་འབྲས་བརྟོལ་བའམ་ཡང་ན་ངའི་ཀླད་པར་ཕོག་འགྲོ་བ་ཡིན། ཁོ་མོས་
བཤད་རྒྱུར། “ཁྱོད་གསོན་ཐུབ་པ་ངོ་མ་ཡ་མཚན་ཞིག་རེད་" ཟེར།
ངས་སྐད་ཆ་ཞིག་བཤད་མགོ་རྩོམ་དུས་གཞི་ནས་སྐད་ངག་བརྡོལ་མི་
ནུས་པ་ཡིད་ལ་དྲན།
ངས་མེ་ལོང་བཟུང་ནས་མུར་གོང་གི་འགྲམ་ན་གནས་པའི་ནག་ཐིག་
དེར་བལྟས།
སྨན་པ་ཧྥེ་ཨོ་ནཱས་ཁྲོ་གཉེར་བསྡུ་བཞིན "མེ་རྫས་རེད" ཟེར། ངས་
གཡོན་ལག་ཡར་བཀྱགས་ནས་མཛུབ་མོའི་སྟེང་གི་ནག་ཐིག་དེ་མོ་ལ་
བསྟན། མོ་ན་རེ། “དེ་ཡང་མེ་རྫས་རེད། ཁྱོད་ཀྱིས་སྐབས་དེར་ཆེས་མཐའ་
མར་ལག་པས་རང་ཉིད་ཀྱི་ངོ་བཀབ་པ་ཡིན་ཐག་ཆོད་རེད། "
ངེས་པར་ཁས་ལེན་དགོས་ཏེ། ངས་སྔོན་ཆད་རང་ཉིད་ཀྱི་ཕྱི་ཚུལ་ལ་
དོ་སྣང་བྱེད་རྒྱུར་དགའ། སྣ་ཆེ་དྲགས་སོང་། གདོང་ལ་ནག་ཐིག་ཡ་མཚན་
ཅན་ཞིག་འདུག ངོ་མདོག་མཛེས་པོ་མེད། ད་དུང་རྐང་བའི་མཛུབ་མོར་རིང་
དྲགས་འདུག་སོགས་རྒྱུན་པར་ཡིད་ཚིམ་ཟེར་བ་ཞིག་མེད།
འོན་ཀྱང་། མེ་ལོང་ངོས་ཀྱི་མཱ་ལཱ་ལཱ་འདིར་ལྟ་སྐབས་ངའི་སེམས་སུ་
སྣང་བ་ཡ་མཚན་ཞིག་སྐྱེས་པ་ཙམ་ཡིན། ཚན་རིག་པ་ཞིག་གིས་རང་ཉིད་
ཀྱི་དངོས་དཔེ་ལ་ཞིབ་འཇུག་བྱེད་པ་དང་འདྲ་བར། དངོས་གནས་དོན་ག་
འདྲ་ཞིག་བྱུང་བ། མདེའུ་དེས་གང་བརྟོལ་བ། དེས་དོན་ངོ་མར་མཇུག་འབྲས་
ཇི་ལྟ་བུ་ཞིག་བཟོས་བྱུང་བ་སོགས་ཤེས་འདོད་ཆེ། ངས་རང་སེམས་ལྷོད་ལ་
བབས་ཏེ་བློ་རྩེ་གཅིག་ཏུ་བསྒྲིམས་ནས་རང་ཉིད་ཀྱི་མཐོང་ཚད་མཐའ་དག་
ལ་བལྟས།
སྐྱོ་དགོས་དོན་མེད་ལ་སྐྲག་དགོས་དོན་ཡང་མེད། ངའི་བསམ་པར།
ངའི་སྐྱེ་འབྲས་གལ་ཆེ་བར་མི་འདུག་སྙམ། ང་རང་ད་དུང་གསོན་འདུག དེའི་
རྐྱེན་གྱི་སེམས་སུ་དགའ་བས་ཁེངས་ཡོད།
ངས་ཧྥེ་ཨོ་ནཱར་མིག་མྱུལ་ཅིག་བྱས། མོས་གཙང་ཤོག་སྒམ་གང་
ཁྱེར་འོང་ནས་ངེད་གཉིས་ཀྱི་བར་ལ་བཞག ངས་ད་གཟོད་ཁོ་མོའི་སེམས་སུ
ང་རང་ངུ་རྒྱུ་ཡིན་པ་རྟོགས་ཡོད་པ་ཤེས།སྔོན་ཆད་ཀྱི་མཱ་ལཱ་ལཱ་དེ་ངུ་ཡང་སྲིད།
འོན་ཀྱང་། ཅུང་ཙམ་མིན་ན་རང་ཉིད་ཀྱི་ཚེ་སྲོག་ཤོར་བའི་སྐབས་དེར། མེ་
ལོང་ངོས་སུ་ཤར་བའི་ངོ་གདོང་ཡ་མཚན་ཅན་དེ་ནི་ཁྱོད་ད་དུང་འཇིག་རྟེན་
འདིར་གསོན་ཡོད་པའི་བདེན་དཔང་ཡིན། ངས་སྔར་ལས་ལྷག་པའི་སྒོ་ནས་
མདེའུ་དེས་རང་ལ་བཟོས་པའི་གནོད་པ་དང་མདེའུ་དེ་ངའི་ཀླད་པར་ཕོག་
ཡོད་མེད། འདི་ཉིད་རྐྱེན་བྱས་ཏེ་སྒྲ་ཐོས་མི་ཐུབ་ཡིན་ནམ། ཅིའི་ཕྱིར་ངའི་
མིག་བཙུམ་མི་ཐུབ་པ་ཡིན་ནམ། ཡོད་ཚད་ཀྱི་ཡོད་ཚད་དཔུང་བ་གཡོན་པ་
ལ་འབྲེལ་ཡོད་དམ་སོགས་ཤེས་འདོད་པ་ཙམ་ཡིན།
ངས་སྨན་པ་ཧྥེ་ཨོ་ནཱར་དྲི་བ ༡༠༠ འདྲི་འདོད་ཡོད། ཡིན་ཡང་། མཐར་
ངས་དྲི་བ་གཅིག་མ་གཏོགས་མ་དྲིས་ཏེ། ང་རང་ནམ་ཞིག་ཁྱིམ་ལ་ལོག་ཐུབ་
བམ།

༢༧ ངང་སྒུག་ཁྲོད་ནས་ཉིན་གཅིག་འཁྱོལ་བ་ལོ་
གཅིག་འཁྱོལ་བ་འདྲ།
ཉིན་ཞིག ཧྥེ་ཨོ་ནཱ་གཞན་པ་དེ་ངའི་ནད་ཁང་ནང་ཐོན། ཁོ་མོའི་མིང་
ལ་ཧྥེ་ཨོ་ནཱ་ཡ་ལི་ཧྲན་ཏ་ཟེར། མོས་བཤད་རྒྱུར། ཁོ་མོ་ནི་སྨན་ཁང་གསར་
འགྱུར་ཤག་གི་གཙོ་གཉེར་བ་ཡིན་ཟེར། ངའི་བསམར་པར་དོན་འདི་ཉན་
བཞིན་དུ་སྤྲོ་སྣང་བསྐྱེད་འོང་བསམ། ་ཟི་ཝ་ཐིའི་སྨན་ཁང་དུ་གསར་འགྱུར་
ཤག་ཟེར་བ་ཞིག་ཡོད་པ་བློ་ངོགས་སུའང་འཆར་ཐབས་མི་འདུག
མོས་བཤད་རྒྱུར་སྨན་ཁང་གིས་ང་ལ་པར་ཞིག་ལེན་ན་འདོད་ཟེར།
ངའི་བསམ་པར་དོན་འདི་ཉན་བཞིན་དུ་སྤྲོ་བ་སྔར་ལས་བསྐྱེད་འོང་བསམ།
ངའི་ད་སྐབས་ཀྱི་ཚུགས་ཀ་འདི་འདྲ་ཞིག་རེད། སུ་ཞིག་གིས་ངའི་འདྲ་པར་
ལ་བལྟ་དགོས་སམ།
“ངས་པར་བླངས་ན་ཆོག་གམ།” ཧྥེ་ཨོ་ནཱ་ཡིས་ང་ལ་ཡང་བསྐྱར་
དེ་ལྟར་དྲིས། མལ་སར་ལྷུང་ཞིང་ངོ་གདོང་སྐྲངས་ནས་མངར་ཀུབ་ཅིག་དང་
འདྲ་བའི་ང་ལ་པར་ཅིའི་ཕྱིར་ལེན་དགོས་པ་མི་ཤེས་མོད། ཡིན་ཡང་གནས་
འདིའི་མི་རེ་རེ་ནི་ང་རང་ལ་འདི་འདྲའི་བྱམས། ངས་ཀྱང་ཁོ་ཚོ་བཀུར་བར་
འོས།མ་ཟད།ངས་འདི་ལྟར་དྲན། ངའི་ཕ་མ་གཉིས་ཀྱིས་ཀྱང་པར་འདི་མཐོང་
ཐུབ་ཡང་སྲིད། འདིས་ཁོ་ཚོར་རེ་བ་བྱིན་ན་ཁོ་ཚོ་མགྱོགས་པོར་ངའི་གམ་དུ་
ཐོན་ངེས། ང་རང་འཐད་པ་བྱུང་། རེད་ཀྱང་། རེ་བ་གཉིས་བཏོན་ཡོད་དེ། ངས་
མགོ་དཀྲིས་ཞིག་གིས་རང་གི་སྐྲ་ལོ་འགེབ་དགོས། ད་དུང་། མོས་ངའི་གཡས་
ཕྱོགས་ནས་པར་ལེན་དགོས། རྒྱུ་མཚན་ནི་ངའི་གཡོན་ཕྱོགས་ཀྱི་ངོ་གདོང་
བལྟས་ཚོད་ཀྱིས་དེ་འདྲའི་སྙོམས་འགྲིག་པོ་མིན།
སྨན་ཁང་ནང་དུ་ཆེས་ཐབས་ཆག་ཡིན་པ་ནི་སུན་སྣང་རེད། ཁྱིམ་མི་
ལྷན་འཛོམས་ཡོང་བར་རེ་སྒུག་བྱེད་པའི་ཉིན་མོ་དེ་དག་ལ་ངས་ནམ་རྒྱུན་
དུ་གྱང་ངོས་ཀྱི་ཆུ་ཚོད་འཁོར་ལོར་དེར་ཅེར་ནས་བསྡད། སྟོན་ཁབ་ཀྱི་སྤོ་
འགུལ་གྱིས་སྔར་ལས་ལྷག་པའི་སྒོ་ནས་རང་ཉིད་གསོན་འདུག་པ་བདེན་
དཔང་བྱས་ཤིང་ང་ལ་རོགས་རམ་བྱས་ནས་ཁྱིམ་མི་དང་མ་འཕྲད་སྔོན་གྱི་
དུས་དང་སྐར་ཆ་རེ་རེ་འཁྱོལ་ཐབས་བྱས། སྔོན་ཆད་རང་ཁྱིམ་དུ་ཆུ་ཚོད་
འཁོར་ལོ་ནི་ངའི་དགྲ་ཟླ་ཡིན། ང་རང་མལ་ཐུལ་ནང་འཛུལ་ནས་འདུག་
འདོད་པའི་སྐབས་ཏག་ཏག་དེར་ཆུ་ཚོད་འཁོར་ལོ་ཡིས་ངའི་ཞོགས་པའི་
གཉིད་སྐྱིད་པོ་འཕྲོག་འགྲོ། ད་ལྟ། ངས་སྒུག་ལོང་མེད་པར་རང་ཉིད་ཀྱི་ཁྱིམ་
མི་ལ་ང་དང་ཆུ་ཚོད་འཁོར་ལོ་གྲོགས་པོར་གྱུར་སོང་བར་མ་ཟད། མི་ཚེའི་
ཁྲོད་ཐེངས་དང་པོར་སྔ་མོར་གཉིད་ལས་སད་སོང་ཅེས་བཤད་ན་འདོད། ནམ་
རྒྱུན་ཞོགས་པར་ང་རང་བྲེལ་འཚུབ་ཀྱི་ངང་ཆུ་ཚོད་བདུན་པར་བསླེབ་པར་
རེ་སྒུག་བྱས་ནས་ཡོད། སྐབས་ཐོག་འདིར་ངའི་གྲོགས་པོ་ཚོ་སྟེ་སྨན་ཁང་
ནང་དུ་བྱ་བ་སྒྲུབ་ཀྱིན་པའི་དབྱི་མ་དང་བྱིས་པའི་སྨན་ཁང་གི་ནད་གཡོག་
རྣམས་འབྱོར་ཏེ་ང་ལ་འདུག་རོགས་བྱས་ནས་དུས་འཁྱོལ་ཐབས་བྱ།
ངའི་མིག་གི་མཐོང་ཤུགས་ཅུང་ཇེ་བཟང་དུ་ཐོན་པའི་སྐབས་སུ། ཁོ་
ཚོས་ང་ལ DVDསྒྲ་གཏོང་འཕྲུལ་ཆས་དངDVDའོད་སྡེར་མོད་པོ་ཞིག་
བསྣམས་འོང་།
ང་རང་ཐོག་མར་འབྱོར་བའི་ཉིན་དེ་དག་ལ་ཁོ་ཚོས་བརྙན་འཕྲིན་གྱི་
ཁ་ཕྱེ་ནས་ལྟ་རུ་བཅུག ངས་སྐར་མ་འགའི་རིངBBCསྒྲ་བརྙན་བརྒྱུད་ལམ་
ལ་བལྟས། སྐབས་དེར་ཁོ་ཚོས་ཨ་རིའི་ཙུང་ཐུང་གི་འདེམས་བསྐོའི་སྐོར་ལབ་
གླེང་བྱེད་བཞིན་ཡོད། འོས་འདེམས་ཀྱི་མི་སྣ་ལ་ད་ལྟའི་ཙུང་ཐུང་པཱ་ལ་ཁུ།
ཨོ་པ་མཱ་དང་མི་གཞན་པ་ཞིག་ཡོད། དེར་མཐུད་ཁོ་ཚོས་སྒྲ་བརྙན་བརྒྱུད་
ལམ་གཞན་ཞིག་ལ་བརྗེས་ཏེ༼ གཡོས་སྦྱོར་སྒྱུ་རྩལ་མཁས་ཅན༽ ལ་ལྟ་འགོ་
ཚུགས། ལེ་ཚན་འདིར་ང་རང་ཕ་ཁི་སི་ཐན་ན་ཡོད་དུས་བལྟས་མྱོང་། ཡིན་
ཡང་སྐབས་འདིར་ངའི་མཐོང་ཤུགས་ད་དུང་རབ་རིབ་ཡིན་པས་ངས་ཁོ་ཚོར་
བརྙན་འཕྲིན་འཕྲུལ་ཆས་ཀྱི་སྒོ་གཏན་དུ་བཅུག དེའི་རྗེས་སུ་སླར་ཡང་ཁ
འབྱེད་དགོས་པའི་རེ་བ་མ་བཏོན།
འོན་ཀྱང་། ད་ལྟ་ལན་རེར་བསྐྱར་གཟུགས་རེ་མཐོང་བ་མ་གཏོགས་
མིག་གི་མཐོང་ཤུགས་ཇེ་བཟང་བླ་ལྷག་ཏུ་སོང་ཡོད། ༼ང་རང་པེ་ཁི་ཧན་
མུའུ་ལ་དགའ༽ཞེས་པ་དང༼ ལང་ཚོའི་འགྱུར་ཁུགས༽། ༼ཧན་ན་མུན་ཏ་
ན༽། ༼གདོན་འདྲེ་ཧྲི་རེ་ཁུ༽སོགས་ཀྱི་ཁྲོད་གནས་ཅིག་བདམ་སྟེ་བལྟས་
ཆོག ངས༼གདོན་འདྲེ་ཧྲི་རེ་ཁུ༽ བདམས་པ་ཡིན་ཏེ་འདིར་བལྟ་འདོད་ཞེ་
དྲག་ཡོད། དེར་མཐུད་ནས་དེའི་ལེའུ་རྗེས་མའང་བལྟས་ཚར་སོང་།
སྨན་གཡོག་པ་ཞིག་གིས་འདི་ལྟར་བསམ་ཡོད་དེ། གལ་སྲིད་སེང་རས་
ཀྱིས་ངའི་རྨས་སྐྱོན་བྱུང་འདུག་པའི་མིག་དེར་གཡོགས་ན་བསྐྱར་གཟུགས་
མཐོང་བའི་ནད་གཞི་ཇེ་བཟང་དུ་འགྲོ་ངེས། ངའི་གཡོན་ཕྱོགས་ཀྱི་རྣ་བ་ལས་
སྔར་བཞིན་མཚམས་མི་ཆད་པར་ཁྲག་དམར་འཛག་གིན་ཡོད་ཅིང་མགོ་
ལའང་ཟུག་གཟེར་ཡང་ཡང་སྐྱེས་སྲིད། རེད་ཀྱང་། ཁྱད་མཚར་བའི་མདོག་
ལྗང་ཁུ་ཅན་དེ་དང་སྐད་ཆ་བཤད་ཤེས་པའི་བོང་བུ་གཉིས་ཀྱི་འདུག་རོགས་
འོག་ཕ་མ་གཉིས་དབྱིན་ཇིར་འོང་བར་སྒུག་པའི་ཉིན་མོ་དག་ཕར་ལ་བསྐྱལ་
ཐབས་བྱས།
ཉིན་ལྔ་བར་ཐོན་དུས་ངའི་མིད་ཐག་ནང་གི་སྦུ་གུ་དེ་ཕྱིར་བླངས། ངས་
ཀྱང་གཞི་ནས་སྒྲ་འབྱིན་ཆོག་པ་རེད། སྐབས་འདིར་ངས་རང་ཉིད་ཀྱི་ལག་པ་
ཕོ་བའི་སྟེང་བཞག་པ་ན་ཅུང་མི་བདེ་བའི་སྣང་བ་ཞིག་བྱུང་། སྐྱི་པགས་འོག་
ཏུ་སྲ་མཁྲེགས་ཅན་གྱི་སྐྲངས་ལེབ་ཅིག་ཡོད། “འདི་ཅི་རེད། ” ངས་ནད་
གཡོག་མར་དེ་ལྟར་དྲིས།
"དེ་ནི་ཁྱོད་ཀྱི་མགོ་རུས་རེད། ” མོས་དེ་ལྟར་བཤད།
ངས་ཕལ་ཆེར་ཉན་ནས་ནོར་སོང་བ་འདྲ།ངའི་རྣ་བའི་དབང་བོ་དེ་འདྲ་
བཟང་རྒྱུ་མི་འདུག ཐ་སྙད་ཀྱི་བཀོལ་སྟངས་ཀྱང་རྒྱུན་པར་ནོར་འགྲོ། ངའི་
སེམས་སུ་ཁོ་མོས་ངའི་མགོ་རུས་ཕོ་བའི་ནང་བཞག་འདུག་ཅེས་བཤད་སོང་
བར་འདོད།
སྨན་པ་ཧྥེ་ཨོ་ནཱས་ང་ལ་གསལ་བཤད་བྱས། མདེའུ་དེ་ངའི་མུར་གོང་
ལ་ཕོག་སྐབས་མགོ་རུས་གཏོར་བ་དང་མགོ་རུས་ལྷག་མ་ཞིག་ཀླད་རྒྱའི་
སྟེང་འཛེར་འདུག ཀླད་པར་རྡུང་རྡེག་ཐེབས་རྗེས་སྐྲངས་འགོ་བརྩམས་པས
ཕ་ཁི་སི་ཐན་གྱི་སྨན་པས་མགོ་རུས་སྐོར་ཞིག་མེད་པར་བཟོས་ནས་སྐྲངས་
བཞིན་པའི་ཀླད་པར་རྒྱ་བསྐྱེད་ཀྱི་བར་སྟོང་ཞིག་འདོན་སྤྲོད་བྱས་པ་རེད།
མགོ་རུས་འདིའི་ངོ་བོར་འགྱུར་བ་མི་འབྱུང་བར་ཁག་ཐེག་བྱེད་ཆེད་ཁོ་ཚོས་
མགོ་རུས་ངའི་ཕོ་བའི་སྐྱི་སྤགས་འོག་ལ་བཞག་པ་རེད།
ང་ལ་དྲི་བ་མང་པོ་ཞིག་སྨན་པ་ཧྥེ་ཨོ་ནཱར་འདྲི་འདོད་ཡོད་དེ། ཚོར་བ་
ཞིག་ལ་ཡང་བསྐྱར་སློབ་གྲྭར་ལོག་ནས་སྐྱེ་དངོས་སློབ་ཁྲིད་ལ་ཉན་བཞིན་
པ་དང་མཚུངས། ངས་ལྷག་ཏུ་ཤེས་འདོད་པ་ནི་ཁོ་ཚོས་ཇི་ལྟར་ངའི་མགོ་རུས
མེད་པར་སྤར་བ་དེ་རེད། "སོག་ལེ་ཞིག་བཀོལ་བ་རེད། " སྨན་པ་ཏྠེ་ཨོ་
ནཱས་ང་ལ་དེ་ལྟར་ལན་བཏབ། “དེའི་རྗེས་ནས། ” ངས་མུ་མཐུད་དུ་སྨན་
པ་ཧྥེ་ཨོ་ནཱར་དྲིས།
སྨན་པ་ཧྥེ་ཨོ་ནཱས་གསལ་བཤད་བྱས་ནས་བཤད་དོན། ངའི་བཤའ་
བཅོས་ཧ་ཅང་ལེགས་འགྲུབ་བྱུང་ཡོད།འོན་ཀྱང་རྗེས་ནས་རྨ་ཁ་རྣག་སྟེ་ལུས་
ཕུང་ཇེ་སྡུག་ཏུ་སོང་། ངའི་མཁལ་མ་དང་གློ་བ་སོགས་རིམ་བཞིན་ཉམས་
ཞན་དུ་གྱུར་མགོ་ཚུགས་ཏེ་ཅང་མ་འགོར་བར་འཆི་བདག་གི་མདུན་དུ་དེད།
དེའི་རྐྱེན་གྱིས་སྨན་པ་རྣམས་ཀྱིས་ང་ལ་བཟི་སྨན་བརྒྱབ་རྗེས་གང་མགྱོགས་
ངང་དབྱིན་ཇིར་བསྐྱལ་ནས་སྨན་བཅོས་ལེགས་ཤོས་བྱེད་ཐུབ་སོང་བ་རེད།
ཁྱོད་ནི་སྒེར་གྱི་གནམ་གྲུར་བསྡད་ནས་འོང་བ་རེད།" ཁོ་མོས་
བཤད།
“སྒེར་གྱི་གནམ་གྲུ་ཟེར་རམ། ཁྱོད་ཀྱིས་ཇི་ལྟར་ཤེས་པ་ཡིན། " ངས་
དྲིས།
“རྒྱུ་མཚན་ང་ཡང་གནམ་གྲུ་དེའི་སྟེང་དུ་ཁྱོད་དང་མཉམ་དུ་ཡོད། "
ཁོ་མོས་དེ་ལྟར་བཤད།
རྗེས་སུ་ངས་གནམ་གྲུ་དེ་ནི་ཨ་རབ་མཉམ་འབྲེལ་ཚོ་དཔོན་རྒྱལ་ཁབ་
ཀྱིས་མཁོ་འདོན་བྱས་པ་ཤེས། གནམ་གྲུའི་སྟེང་དུ་སྨན་བཅོས་སྒྲིག་ཆས་ཆ་
ཚང་ཡོད།
སྨན་པ་ཧྥེ་ཨོ་ནཱས་མུ་མཐུད་དེ་གསལ་བཤད་བྱས་དོན། སྐབས་དེར།
ཁོ་མོ་དང་སྨན་པ་ཅ་ཝེ་ཏུག་གཉིས་ཏག་ཏག་ཕ་ཁི་སི་ཐན་ན་ཡོད་པས་
དམག་དཔུང་གི་སྨན་པར་མཛུབ་སྟོན་བྱས་ནས་མཆིན་པ་བརྗེ་སྤོར་བྱེད་
པའི་སྒྲིག་གཞི་ཞིག་བཙུགས། ཁོ་ཚོས་སྨན་པ་ཅ་ཝེ་ཏུག་ལ་འབྲེལ་བ་བྱས་
ནས་ཁོང་གིས་ངའི་སྨན་བཅོས་ཇུས་གཞིར་བསམ་འཆར་རེ་འདོན་པའི་རེ་
བ་བཅངས། དེས་ན། སྨན་པ་ཅ་ཝེ་ཏུག་གིས་སྨན་པ་ཧྥེ་ཨོ་ནཱ་ཡང་ཁྲིད། རྒྱུ་
མཚན་སྨན་པ་ཧྥེ་ཨོ་ནཱ་ནི་བྱིས་པར་མྱུར་སྐྱོབ་དང་གཉེར་སྐྱོང་བྱེད་པའི་ཆེད་
མཁས་པ་ཡིན། དྲང་མོ་བཤད་ན་ཁོ་མོ་ཧྭ་ཝ་དཀར་པོར་བསྐྱོད་པར་ཅུང་
སེམས་ཁུར་ཡོད་པ་རེད། རྒྱུ་མཚན་གནས་དེ་ནི་ཕྱི་རྒྱལ་བ་ཚོར་མཚོན་ན་
ཉེན་ཁ་ཆེ་བའི་གནས་ཤིག་ཏུ་གྱུར་ཡོད། འོན་ཀྱང་། མོས་ང་རང་ནི་བུ་མོའི་
ཁེ་དབང་བརྩོན་ལེན་བྱེད་མཁན་ཞིག་ཡིན་པ་ཤེས་རྗེས་རོགས་བྱེད་རྒྱུ་ཐག་
གིས་བཅད་པ་རེད།
ཁོ་མོ་དང་སྨན་པ་ཅ་ཝེ་ཏུག་གཉིས་ཀྱིས་ཕ་ཁི་སི་ཐན་གྱི་སྨན་པར་
གལ་སྲིད་ང་རང་སྨན་བཅོས་ཆ་རྐྱེན་བཟང་བའི་སྨན་ཁང་ཞིག་ཏུ་མ་བསྐྱལ་
ཚེ། ཕལ་ཆེར་གསོན་མི་ཐུབ་ཅེས་བཤད། དེའི་དབང་གིས་ཕ་མ་གཉིས་ཀྱིས་
ང་རང་ཁོ་ཚོར་འགྲོགས་ནས་ཁ་འབྲལ་པར་འཐད་པ་བྱུང་བ་ཡིན། སྨན་པ་
ཧྥེ་ཨོ་ནཱ་དང་སྨན་པ་ཅ་ཝེ་ཏུག་གཉིས་ཀྱིས་ང་རང་གཉོར་སྐྱོང་བྱས་ནས་
གཟའ་འཁོར་གཉིས་ལྷག་འགོར་ཟིན། ཁོ་ཚོས་ང་རང་མཐོང་ཚེ་སྔོན་གྱི་ངོ་
ཤེས་རྙིང་པ་ཞིག་དང་འདྲ་བར་ཡང་ཁག་མི་འདུག
སྨན་པ་ཧྥེ་ཨོ་ནཱ་ཡིས་ད་དུང་ང་ལས་ཀྱང་ནད་གཞི་ལྕི་བའི་བྱིས་པ་དེ་
དག་ལའང་ལྟ་སྐྱོང་བྱེད་དགོས། ཡིན་ཡང་ང་ལ་ད་དུང་དྲི་བ་མཐའ་མ་ཞིག་
ཡོད།
“ངའི་དྲན་པ་འཐོར་ནས་དུས་ཡུན་ཅི་ཙམ་འགོར་སོང་།” ངས་དྲིས།
“གཟའ་འཁོར་གཅིག"
ངས་ཚེ་སྲོག་ཁྲོད་ཀྱི་གཟའ་འཁོར་གཅིག་ཤོར་དུ་བཅུག་པ་རེད། དུས་
སྐབས་དེར་ང་རང་ལ་མེ་མདའ་ཕོག་པ་དང་བཤའ་བཅོས་བྱས། ཧ་ལམ་རང་
ཉིད་ཀྱི་ཚེ་སྲོག་ཀྱང་ཤོར། རང་ཉིད་སྐྱོབ་ཆེད་སྒེར་གྱི་གནམ་གྲུར་བསྡད་པ་
དང་ཐེངས་དང་པོར་ཕ་ཁི་སི་ཐན་དང་ཁ་བྲལ་ནས་འཛམ་གླིང་གི་ཡུལ་གྲུ་
གཞན་ཞིག་ཏུ་སོང་།
ངའི་གམ་གྱི་འཇིག་རྟེན་མུ་མཐུད་དེ་ཡོད། ཡིན་ཡང་ངས་ཅི་ཡང་མི་
ཤེས། དེ་མིན་ད་དུང་ཅི་ཞིག་ཤོར་སོང་བ་ཡང་མི་ཤེས།

༢༨ ཁྱིམ་མི་ལྷན་འཛོམས།
མིད་ཐག་ནང་བཙུགས་པའི་སྦུ་གུ་བླངས་རྗེས། ཨ་ཕར་ཡང་བསྐྱར་
ཁ་པར་ཞིག་བཏང་ཞིང་ཐེངས་འདིར་ངས་སྐད་ཆ་བཤད་ཆོག་པ་ཡིན། ཁོས་
བཤད་རྒྱུར།ཉིན་གཉིས་ཀྱི་རྗེས་ང་ལ་བལྟ་རུ་ཡོང་ཟེར། ཡིན་ཡང་ཉིན་གཉིས་
སྔོན་ནས་འགོར་སོང་། ཡང་ཉིན་གཉིས་རེད།
སྨན་པ་ཅ་ཝེ་ཏུག་གིས་ཕ་ཁི་སི་ཐན་ལ་ཁ་པར་ཐེངས་གསུམ་པ་དེ་
བཏང་། ཨ་ཕས་ང་ལ་ཁྱིམ་མི་གང་བོ་མྱུར་དུ་འབྱོར་བར་ཁག་ཐེག་བྱས་ཤིང་
ཁོ་ལ་ད་དུང་ཉིན་གཅིག་གི་དུས་ཚོད་བྱིན་ཟེར།
“ངའི་དཔེ་ཁུག་ཁྱེར་ཤོག” ངས་རེ་བ་ཞུས། “མི་འགྱངས་པར་
རྒྱུགས་ལེན་ལ་ཉེ། "
ངའི་བསམ་པར་རིང་བོ་མི་ལོན་པར་ཁྱིམ་ལ་འབྱོར་ཐུབ་པས་འཛིན་
གྲྭའི་ནང་དུ་ལོག་ནས་ཨང་དང་པོ་ལེན་པར་བརྩོན་པ་བྱས་ཆོག་སྙམ།
ཉིན་གཉིས་པ་ནི་ང་རང་སྨན་ཁང་དུ་བསྡད་པའི་ཉིན་བཅུ་བ་དེ་ཡིན།
ང་རང་ནད་གཞི་ལྕི་བའི་ནད་ཁང་ནས་ནད་ཁང་གཞན་ཞིག་ཏུ་བརྗེས། ནད་
ཁང་དེའི་ནང་སྒེའུ་ཁུང་ཞིག་ཡོད།
སྔོན་ཆད་སྦོར་མེན་ཧན་ནི་ངས་བརྙན་འཕྲིན་ལས་མཐོང་བའི་གྲོང་
ཁྱེར་དེ་དག་ནང་བཞིན་ཏེ། དཔེར་ན་ཉིག་ཡོག་ན་སྤྲིན་རིམ་དང་མཉམ་པའི་
ཐོག་ཁང་ཆེན་མོ་དང་གཡུ་འབྲུག་འཁྱིལ་བ་ལྟ་བུའི་ལམ་ཆེན་ཡོད་ལ། སྲང་
ལམ་གྱི་སྐྱེས་པའི་ནུབ་ལྭར་གཟི་སྟོབས་ལྡན་ཞིང་སྐྱེས་མ་ཚོར་དུས་དང་
མཐུན་པའི་འཇོ་སྒེག་མངའ། འོན་ཀྱང་། ངས་ཕྱི་རུ་ལྟ་དུས་རྙིང་རུལ་དུ་ཤོར་
བ་ལྟ་བུའི་ནམ་མཁའ་རུ་སྤྲིན་ནག་འཁྲིགས་ཤིང་ཆར་བ་ཟམ་ཟིམ་ཞིག་
ཀྱང་འབབ་ཀྱིན་འདུག ནག་ཐིབ་ཐིབ་ཀྱི་སྤྲིན་པའི་འོག་ཏུ་ལྷོད་འཇམ་ཞི་
འཇགས་དང་གོ་རིམ་ལྡན་པའི་ངང་བསྒྲིགས་པའི་སྡོད་ཁང་དག་ཡོད། སྡོད་
ཁང་དག་བལྟས་ཚོད་ཀྱིས་གཅིག་འདྲ་ཡིན་པ་དང་ནམ་མཁའ་ནས་ཉི་འོད་
ཅིག་འཕྲོས་མ་མྱོང་པ་ལྟ་བུར་སྣང་བས་འདི་ལྟ་བུའི་རྒྱལ་ཁབ་ཞིག་ཡོད་པ་
ངའི་བློ་ངོགས་སུ་འཆར་མི་ཐུབ། མུ་འབྲེལ་གྱི་རི་རྒྱལ་དག་གང་དུ་གནས་
སམ། ཆུ་ཡི་རླབས་ཕྲེང་ཕྱོགས་བཅུར་འཕྱོ་བའི་རྦབ་ཆུ་གང་དུ་ཡོད་དམ།
དགོང་མོ་དེར་སྨན་པ་ཅ་ཝེ་ཏུག་གིས་ངའི་ཕ་མ་གཉིས་འདིར་འོང་
རྒྱུ་རེད་ཟེར། དང་ཐོག་གཏམ་དེར་ཡིད་མ་ཆེས། རྗེས་སུ་ཁོས་ངའི་ནད་ཁྲི་
ཡར་དགྱེ་རུ་བཅུག འདི་ལྟར་བྱས་ཚེ་ཁོ་ཚོ་འབྱོར་རྗེས་ང་རང་མལ་ཁྲིའི་
སྟེང་བསྡད་དེ་ཁ་བརྡ་བྱེད་པར་སྟབས་བདེ་བཟོས་ཡོད། མེན་ཀི་ལ་གྲོང་གི་
རང་ཁྱིམ་དང་ཁ་བྲལ་རྗེས་བདེ་མོ་ཞིག་བཞག་ནས་སློབ་གྲྭར་སོང་བ་ནས་
ཉིན་བཅུ་དྲུག་འགོར་སོང་། བར་སྐབས་དེར་སྔ་རྗེས་སུ་སྨན་ཁང་བཞི་བརྗེས་
རྗེས་རྒྱང་རིང་གི་གནས་ཤིག་ལ་བསྐྱལ། དང་ཐོག་མེན་ཀི་ལ་དང་དེའི་འཕྲོར་
ཧྲ་ཝ་དཀར་པོ། དེའི་རྗེས་སུ་ལ་ཝར་ཕེན་ཏི། མཐའ་མར་སྦོར་མེན་ཧན་ལ་
འབྱོར་བ་ཡིན། ངས་ཕུལ་དུ་བྱུང་བའི་སྨན་པ་དང་སྨན་གཡོག་པ། ད་དུང་
སྨན་ཁང་གི་ལས་བཟོ་བ་གང་མང་ཞིག་ངོ་ཤེས་སོང་། ནད་གཡོག་པས་
རོགས་བྱས་ནས་ངའི་མགོ་ཐོག་གི་རྣོ་འཛེར་འབལ་དུས་སམ་ཁོ་ཚོས་ཁབ
མགོ་སྐྱི་ལྤགས་སྟེང་འཛེར་དུས། ཡང་ན་གློག་འོད་དེ་གཟུགས་མེད་ཀྱི་རལ
གྲི་ཞིག་དང་འདྲ་བར་ངའི་མིག་ལ་ཕོག་ཐེངས་རེར་ང་རང་ནས་ངུས་མ་མྱོང་།
ཐེངས་གཅིག་ལའང་དུས་མ་མྱོང་།
འོན་ཀྱང་། ཁང་བའི་སྒོ་ཕྱེ་ནས་གཅེས་ཕྲུག་དང་གཅེས་ལོ་ཞེས་ཧ་ཅང་
ཆ་ཡོད་ཀྱི་འབོད་སྐད་ཐོས་པ་དང་མི་མང་པོ་ཞིག་ཚུར་རུབ་ནས་ཐོན་ཏེ་
ངའི་ལུས་པོའི་ཆ་ཤས་མང་པོ་ཞིག་ལ་རེག་པར་སྐྲག་རྐྱེན་ང་རང་གཞི་ནས་
ངུས་བྱུང་། ཡུན་རིང་ཞིག་ལ་ངུས་ནས་མཚམས་མ་བཞགའོ།ང་རང་ངུས་པ་
རྩ་ངེ་རྩིང་ངེ་ཞིག་རེད།
མི་ཚེའི་ཁྲོད་ཐེངས་དང་པོར་དུས་རྒྱུན་ང་ལ་སུན་སྣང་སྐྱེས་མཁན་གྱི་
ནུ་བོ་གཉིས་ལ་དགའ་བ་དཔག་མེད་བྱིན།
མཐའ་མཇུག མི་ཚེ་ཁྲོད་ཆེས་སྐྱི་གཡའ་བའི་ཉིན་བཅུ་དྲུག་བསྐྱལ་
རྗེས་ང་ཚོ་ཡང་བསྐྱར་ལྷན་འཛོམས་བྱུང་སོང༌།
ང་ཚོས་གཞི་ནས་ངུ་མཚམས་བཞག་ནས་ཕན་ཚུལ་ལ་ཞིབ་ལྟ་བྱས།
སྙིང་རྗེ་བའི་ཕ་མ་གཉིས་དེ་འདྲའི་རྒས་ཤིང་ཐང་ཆད་ཡོད་པས་ང་རང་ཧ་
ལས་སུ་བཅུག ཕ་ཁི་སི་ཐན་ནས་ལམ་ཐག་རིང་བོ་བརྒྱུད་དེ་འདིར་ཐོན་
དུས་ཁོ་ཚོ་ངལ་ཞིང་དུབ་ཡོད། ཡིན་ཡང་རྒྱུ་རྐྱེན་འདི་ཁོ་ན་མ་ཡིན། བར་
མཚམས་ཞིག་ལ་ངས་ཁོང་གཉིས་ཀྱི་གདོང་གི་གཉེར་མ་དང་སྐྲ་ལོ་དཀར་
པོར་གྱུར་འདུག་པ་མཐོང་། འདི་ངས་སྔོན་ཆད་དོ་སྣང་མ་བྱས་པ་ཡིན་ནམ་
ཡང་ན་དཀའ་བ་ཐེངས་གཅིག་གིས་གློ་བུར་དུ་རྒས་སོང་བ་རེད།
ངའི་ཚུགས་ཀ་འདིས་ཁོ་ཚོར་ཧ་ལས་སུ་བཅུག་པ་བལྟས་ཚོད་ཀྱིས་
ཤེས་ཐུབ། ཁོ་ཚོས་ཅི་ནུས་ཀྱིས་ཧ་ལས་པའི་རྣམ་འགྱུར་དེ་སྦ་གསང་བྱས་
རུང་། འོན་ཀྱང་ངས་སྔར་བཞིན་ཁོ་ཚོའི་མིག་མདངས་ལས་མཐོང་ཐུབ། ཁོ་
ཚོས་སེམས་ཆུང་མ་བྱས་ན་བརྡབས་ཆག་འབྱུང་བ་ནང་བཞིན་སེམས་ཆུང་
ངང་ང་རང་སྐྱོར་བ་ཡིན། འདི་ཁོ་ཚོར་ལེ་བདའ་བྱེད་ག་ལ་འོས། མེ་ལོང་ངོས་
སུ་ང་རང་ཉིད་ཀྱིས་ཀྱང་གསལ་བོར་མཐོང་ཐུབ། ངའི་ངོ་ཕྱེད་ཀ་དེ་འགུལ་
ཙམ་ཡང་བྱེད་མི་ཐུབ། སྐྲངས་འཇགས་ཡོད་ཀྱང་གཡོན་ཕྱོགས་ཀྱི་མིག་དེ་
ད་དུང་ཇེ་བཟང་དུ་སོང་མེད། ངའི་སྐྲ་ལོ་ཕྱེད་ཀ་མེད། ད་དུང་ཁ་ཤ་ཕྱོགས་
ཤིག་ཏུ་གཡོན་ཡོད།
ང་རང་ཆེས་དགའ་བ་ནི་ཁ་གྲགས་ཐུབ་སོང་བ་དེ་རེད། བློ་ཡིད་ལས་
འདས་པ་ཞིག་ནི་སྔར་བཞིན་སྤྱིར་བཏང་གི་ཡིག་འབྲུ་སླ་མོ་རེ་གཉིས་མ་
གཏོགས་བཤད་མི་ཐུབ་པར་ལོ་གསུམ་ཅན་གྱི་བྱིས་པ་ཞིག་དང་འདྲ། ངས་
ཨ་ཐཱར་གྱི་ཡ་མཚར་བའི་རྣམ་འགྱུར་མཐོང་རྗེས་ད་གཟོད་རང་ཉིད་ཀྱིས་
བཤད་པའི་སྐད་ཆ་དག་ཡ་མཚན་ཞིག་ཡིན་པ་ཚོར་བྱུང་།
ངས་འཛུམ་མདངས་བསྟན་ནས་ཁོ་ཚོར་སེམས་གསོ་བྱེད་ཨེ་ཐུབ་ཚོད་
ལྟ་བྱས། ངས་བཤད་འདོད་པ་ནི་སེམས་ཁུར་བྱེད་མི་དགོས། སྔོན་ཆད་ཀྱི་མཱ་
ལཱ་ལཱ་སྔར་བཞིན་འདི་རུ་ཡོད།
ཡིན་ཡང་བགད་མ་ཐག་ཨ་མའི་ངོ་མདོག་འགྱུར་འགྲོ། ངའི་བསམ་
པ་ཞིག་ལ་ང་རང་དགོད་ཀྱིན་ཡོད་ཀྱང་ཕ་མ་གཉིས་ཀྱིས་མཐོང་བ་ནི་ཡ་
མཚན་དང་མི་ལེགས་པའི་ལྟས་ངན་པ་ཞིག་ཡིན།
"ཨ་ཕ།མི་དེ་དག་སུ་རེད། " ངས་དྲིས།
ཨ་ཕས་སུ་ཞིག་གིས་ང་ལ་འདི་ལྟར་བྱས་པ་འདྲི་བཞིན་ཡོད་པ་ཤེས།
"གཅེས་ཕྲུགདྲི་བ་འདི་དག་འདྲི་མི་དགོས།ཡོད་ཚད་འདས་སོང་བ་རེད།
ད་སྐབས་ང་ཚོ་ཁྱིམ་མི་གང་བོ་ལྷན་འཛོམས་བྱུང་ཡོད། ” དེའི་རྗེས། ཁོས་ངའི་
ཚོར་བ་ཇི་འདྲ་ཡིན་པ་དང་མགོ་ལ་ཟུག་གཟེར་སྐྱེས་མཚམས་བཞག་ཡོད་
མེད་སོགས་དྲིས།
ཁོས་གླེང་གཞི་བརྗེ་འདོད་པ་ངས་ཤེས་ཡོད། ཁོས་དྲི་བར་ལན་འདེབས་
པར་རེ་བ་བཅངས་ཡོད་ཀྱང་ངས་སྔར་བཞིན་ཁོ་དང་བསྟུན་མཁས་བྱས།
ངའི་ཨ་ཕ་སྟེ་ཁེངས་རློམ་སྐྱེས་ཆོག་པའི་ཕི་ཧྲི་ཐོན་གྱི་ཨ་ཕ་དེ་མི་
གཞན་ཞིག་ཏུ་གྱུར་ཡོད་འདུག མདེའུ་དེ་ཁོ་ལའང་ཕོག་པ་ནང་བཞིན་ཁོས་
ཀྱང་ལུས་ཁམས་ཀྱི་ཟུག་གཟེར་ག་གེ་མོ་མྱོང་བཞིན་འདུག
ཉིན་ཞིག ངེད་གཉིས་མཉམ་གཅིག་ཏུ་སྡོད་པའི་སྐབས་སུ་ཁོས་ངའི་
ལག་པར་འཇུས་ནས་བཤད་རྒྱུར། "གཅེས་ཕྲུག གལ་སྲིད་དཔེ་སྲིད་ན་
ངས་ཁྱོད་ཀྱི་ཆེད་དུ་རྨས་ཤུལ་རེ་རེ་དང་དང་སྐད་ཆ་རེ་རེའི་སྡུག་བསྔལ་
མྱངས་ཆོག" ཟེར། ཁོའི་མིག་མཐར་མཆི་མ་འཁྱིལ་འདུག “ཁོ་ཚོས་ང་
ལ་འཇིགས་སྐུལ་ཐེངས་འགའ་བྱས། ང་ལ་ཕོག་འོས་པའི་མདེའུ་དེ་ཁྱོད་ལ་
ཕོག་སོང་། ཁོ་ཚོར་མཁོ་བའི་མི་དེ་ང་ཡིན་འདུག" དེའི་འཕྲོར་ཁོས་ད་
དུང་བཤད་རྒྱུར། "མི་ཞིག་གི་མི་ཚེའི་ཁྲོད་དུ་ཡོད་དུ་བདེ་སྐྱིད་ཡོད་ལ་སྡུག་
བསྔལ་ཡང་ཡོད། ད་ལྟ། ཁྱོད་ཀྱིས་སྐད་ཅིག་ཉིད་དུ་སྡུག་བསྔལ་ཡོད་ཚད་
མྱངས་ཡོད། ལྷག་ལུས་ཀྱི་མི་ཚེའི་ཁྲོད་དུ་བདེ་སྐྱིད་ཁོ་ན་ལྡན་ངེས། " དེའི་
རྗེས་བཤད་ཐབས་མ་བྱུང་།
དོན་དངོས་སུ། ཁོས་ཚིག་གཅིག་ཀྱང་བཤད་མི་དགོས། ཁོས་ཀྱང་
སྡུག་བསྔལ་དེ་ལས་ལྷག་པ་མྱོང་བཞིན་པ་ངས་ཤེས་ཡོད། ང་ཚོའི་ལྟ་གྲུབ་
ཀྱི་ངོས་ཐད་ནས་ཁོས་དོགས་སློང་རྩ་བ་ནས་བྱས་མྱོང་མེད། ཡིན་ཡང་། ལྟ་
གྲུབ་འདིའི་རྐྱེན་གྱིས་ཅུང་མིན་ན་ཁོའི་བུ་མོ་ལྔ་བའི་ལམ་དུ་བརྫངས།
འཇིག་རྟེན་འདི་ལན་རེར་འདི་འདྲའི་འདྲ་མཉམ་མིན། འདི་ནི་ང་རང་
ཡིན་ཏེ་ཉེ་སྔོན་བརྙན་མིག་གི་ཁ་ལ་གཏད་ནས་འཛམ་གླིང་ཡོངས་ལ་ཁ་
བརྡ་བྱས་པའི་བུ་མོ་དེ་ཡིན། ད་ལྟ། འཇིག་རྟེན་སྟེང་ཆེས་སྙིང་ཉེ་བའི་མི་ལ་
ཁ་གཏད་དེ་རྨས་སྐྱོན་ཐེབས་པའི་ཀླད་པ་ལས་སེམས་གསོའི་སྐད་ཆ་ཅི་ཡང་
མི་དྲན།
ངས་ཁོར་ཆེས་བཤད་འདོད་པ་ནི། “ང་ལ་སྐྱོན་མི་འདུག ཨ་ཕ།
འདིའི་རྐྱེན་གྱིས་ཁྱོད་ཀྱིས་སྡུག་མྱངས་མི་དགོས། "
ཡིན་ཡང་ངས་རྣལ་མ་མིན་པའི་འཛུམ་ཞིག་བསྟན་རྗེས "ཕ” ཞེས་
པའི་ཡིག་འབྲུ་གཅིག་བརྡོལ། ཨ་ཕའི་མིག་མཐར་མཆི་མ་འཁྱིལ་ཏེ་ང་ལ་
འཛུམ་ཞིག་བསྟན། ངས་གང་ཞིག་དྲན་གྱིན་ཡོད་པ་ཁོས་ཤེས་ངེས་ཡིན། ང་
ཚོའི་བར་ལ་སྐད་ཆ་མང་པོ་མི་དགོས། ཚད་ཐིག་ངེས་ཅན་ཞིག་ནས་ང་ཚོས་
མཉམ་དུ་ཐེངས་འདིའི་འགྲུལ་བཞུད་ཀྱི་གོམ་པ་རེ་རེ་སྤོ་བཞིན་གཞི་ནས་
ནད་ཁང་འདིར་ཐོན་པ་ཡིན། མ་ཟད། ང་ཚོས་ད་དུང་མཉམ་གཅིག་ཏུ་མདུན་
བསྐྱོད་ཀྱི་གོམ་པ་རེ་རེ་སྤོ་དགོས།
ཅང་མ་འགོར་བར་ཨ་མའང་ཐོན་བྱུང་། ངས་སླར་གསོ་རང་བཞིན་
གྱི་གོམ་ཆུང་སྤོ་མགོ་ཚུགས་མ་ཐག་ཡིན། འོན་ཀྱང་གཙང་སྤྱོད་ཁང་ལ་
འགྲོ་སྐབས་གཞན་གྱིས་སྐྱོར་ནས་འགྲོ་དགོས། ཉིན་དང་པོ་ནས་བཟུང་ཨ་
མའི་མིག་གདངས་ཀྱིས་ངའི་ངོ་གདོང་ལ་བཞའ་གང་ཐུབ་བྱེད་པ་རེད། འོན་
ཀྱང་མོས་ང་རང་སྐྱོར་ནས་གཙང་སྤྱོད་ཁང་ནང་འགྲོ་བའི་སྐབས་སུ་མེ་ལོང
ནང་གི་ང་ལ་ལྐོག་ནས་ལྟ་བཞིན་ཡོད། ངེད་གཉིས་ཀྱིས་ཕན་ཚུན་ལ་མིག་
ཟུང་གཏད་ནས་ཅུང་ཙམ་འགོར་རྗེས་མོའི་མིག་ཟུང་ཕྱོགས་གཞན་ཞིག་ལ་
འཁོར་སོང་།
དེའི་རྗེས་ནས་མོས་གཏམ་ཤུབ་བེར་བཤད་བཞིན་པ་ཐོས། “ཁྱོད་ཀྱི་
ངོ། " མོས་བཤད། "ཇེ་བཟང་དུ་འགྲོའམ། "
ངས་སྨན་པས་བཤད་པའི་སྐད་ཆ་དག་དྲང་མོར་བཤད། ང་ལ་ད་དུང་
བཤའ་བཅོས་ཐེངས་འགར་བྱས་ནས་ཟླ་འགའ་ལ་གསོ་སྐྱོང་སྨན་བཅོས་
བྱེད་དགོས། དེ་ནས་ངོ་ཇེ་ལེགས་སུ་འགྲོ་སྲིད་མོད། འོན་ཀྱང་སྔོན་ཆད་དང་
གཅིག་འདྲ་ཞིག་ཡོང་ཐུབ་མི་འདུག
མོས་ང་རང་སྐྱོར་ནས་ཕྱིར་ཉལ་ཁྲིའི་སྟེང་ལོག ངས་རང་ཉིད་ཀྱི་ཕ་མ་
གཉིས་ལ་ལྟ་བཞིན། “འདི་ནི་ངའི་ངོ་གདོང་ཡིན། ད་ལྟ་ངས་འདི་ཉིད་དང་
ལེན་བྱས་སོང་ཞེས་བཤད། ངས་ངག་འཇམ་པོས་བཤད་དོན། “ཁྱེད་
ཚེས་ཀྱང་ངེས་པར་དང་ལེན་བྱེད་དགོས།"
ངས་ད་དུང་ཁོ་ཚོར་སྐད་ཆ་གང་མང་ཞིག་བཤད་རྒྱུ་ཡོད། ངས་དུས་
ཚོད་གང་འཚམས་ཤིག་བརྒྱུད་རྗེས་ངོ་གདོང་འདི་ཉིད་དང་ལེན་བྱས་ཟིན།
ཡིན་ཡང་། ཁོ་ཚོར་མཚོན་ནས་བཤད་ན་འདི་ནི་གློ་བུར་ཐོལ་དུ་བྱུང་བའི་
སྐྲག་སྣང་ཞིག་ཡིན། ངས་ཁོ་ཚོར་སྔ་མོ་ནས་རང་ཉིད་ཀྱི་གཟུགས་བྱད་ལ་
དོ་སྣང་མི་བྱེད་པ་ཤེས་སུ་འཇུག་འདོད། ངས་སྔོན་ཆད་དུས་ཚོད་གང་མང་
ཞིག་བཀོལ་ནས་རང་ཉིད་ཀྱི་སྐྲ་ལོ་ཇེ་ཡག་ཏུ་བཏང་བ་དང་རང་ཉིད་ཀྱི་སྐྱེ་
གཟུགས་ཀྱི་དོན་དུ་སེམས་ཁུར་གང་མང་བྱས། ཁྱོད་ཀྱིས་འཆི་བ་དངོས་སུ་
མིག་གིས་མཐོང་མྱོང་ན། ངས་ཁོ་ཚོར་བཤད་འདོད། འཇིག་རྟེན་འགྱུར་འགྲོ།
ངས་མིག་ཕྱེ་བཙུམ་བྱེད་ཐུབ་མིན་དང་འཛུམ་མདངས་སྟོན་ཐུབ་མིན་སོགས་
དགོས་གལ་ཆེ་བ་མེད། ང་སྔར་བཞིན་ང་སྟེ་མཱ་ལཱ་ལཱ་ཡིན།
ངའི་ངོ་གདོང་ལ་སྐྱོན་མི་འདུག ངས་དེ་ལྟར་བཤད། དཀོན་མཆོག་
གིས་ང་ལ་ཚེ་སྲོག་གསར་བ་གནང་ཡོད།
ང་རང་བདེ་ཐང་དུ་འགྱུར་རྒྱུ་ནི་གནམ་རྒན་མའི་སྨོན་འདུན་དང་
དཀོན་མཆོག་གི་ཐུགས་དགོངས་ལས་འཁྲུངས་ཤིང་ང་ལ་སེམས་ཁུར་བྱེད་
མཁན་དང་ངའི་ཆེད་དུ་སྐྱབས་འཇུག་ཞུ་མཁན་བཅས་ཀྱིས་གནང་བའི་
ལེགས་སྐྱེས་ཡིན། ངའི་སེམས་ལྷོད་ལ་བབས་ཟིན། ཡིན་ཡང་ངས་སྦོར་མེན་
ཧན་ནས་ཧྲི་རེས་ཁུ་དང་ཁོའི་སྐད་ཆ་བཤད་ཤེས་པའི་བོང་བུ་ལ་ལྟ་སྐབས་སུ།
ངའི་སྙིང་ཉེ་བའི་ཕ་མ་གཉིས་ད་དུང་ལེ་བར་སྟོང་གི་མཚམས་སུ་རང་སྟེང་གི་
སྡུག་བསྔལ་ཚད་མེད་མྱངས་བཞིན་ཡོད།
ཁོ་ཚོས་ད་དུང་སྡུག་བསྔལ་མྱངས་བཞིན་པའི་སྐབས་སུ། ངའི་རྨས་
སླར་གསོ་བྱེད་བཞིན་ཡོད། འོན་ཀྱང་། ཉིན་དེ་ནས་བཟུང་ང་ཚོ་ཁྱིམ་ཚང་
གང་བོ་སྡུག་བསྔལ་ལས་ཐར་འགོ་བརྩམས།

༢༩ དྲན་ཤེས་ཁྲོད་ཀྱི་སྟོང་ཆ་གསབ་པ།
འཕྲོ་ཡི་ཉིན་འགའི་ནང་དུ་ཕ་མ་གཉིས་ཀྱིས་ང་ལ་མེ་མདའ་ཕོག་པའི་
དོན་རྐྱེན་བྱུང་རྗེས་ནས་ཁྱིམ་མི་ལྷན་འཛོམས་འབྱུང་རག་བར་བྱུང་བའི་
དོན་དག་ཞིབ་རྒྱས་སུ་བཤད།
གཤམ་གསལ་ནི་ངས་ཐོས་པ་མཐའ་དག་ཡིན།
སློབ་འཁོར་གྱི་ཁ་ལོ་བ་ཝུའུ་ཟི་མན། པེ་དབྱི། ཇན་ཡེས་ཀྱིས་དོན་
དག་ཅི་ཞིག་བྱུང་བ་རྟོགས་རྗེས་འཕྲལ་དུ་ཐད་ཀར་རླངས་འཁོར་བསྐོར་ནས་
ཟི་ཝ་ཐིའི་ལྟེ་བའི་སྨན་ཁང་དུ་སོང་། བུ་མོ་གཞན་པ་དག་སྐད་ཆེན་པོས་
ངུ་བཞིན་ཡོད། ང་ནི་པ་མོ་ཉི་པཱ་ཡི་བརླ་ཤའི་སྟེང་དུ་ཁེན་འདུག་ཅིང་ཁྲག་
མཚམས་མ་ཆད་པར་བཞུར་བཞིན་ཡོད།
ངའི་ཨ་ཕ་ཏག་ཏག་སྐབས་དེར་སྒེར་བཙུགས་སློབ་གྲྭའི་མཐུན་
ཚོགས་ཀྱི་གྲོས་ཚོགས་ཤིག་ལ་ཞུགས་ཏེ་སྟེགས་བུའི་སྟེང་བུད་ནས་གཏམ་
བཤད་མགོ་རྩོམ་བཞིན་ཡོད། གཏམ་བཤད་ཚར་མ་ཐག་ཁོས་གནས་ཚུལ་
ཐོས་པས་འཕྲལ་དུ་སྨན་ཁང་དུ་འབྱོར། ཁོས་སྨན་ཁང་ནས་འགྱོགས་བྱམས་
སྟེང་ཡོད་ཅིང་མགོ་ལ་རྨ་དཀྲིས་བརྒྱབ་ཡོད་པ། མིག་ཡས་བཙུམ་པ། སྐྲ་ལོ་
གཟེངས་བའི་ང་རང་མཐོང་བ་རེད།
"ངའི་བུ་མོ། ངའི་རྟུལ་ཕོད་ཆེ་བའི་བུ་མོ། ངའི་མཛེས་སྡུག་ལྡན་པའི་
བུ་མོ། ” ཁོས་འདི་ལྟར་བྱས་ན་ང་རང་སད་དུ་འཇུག་ཐུབ་པ་ལྟར་ཡང་དུ་
བསྐྱར་དུ་ཟློས་ཏེ་བོས། སྐབས་ཐོག་དེར་ངའི་ཚོར་ཤེས་ཤོར་ཡོད་ཀྱང་ཚོར་བ་
ལ་རང་གི་ཨ་ཕ་གམ་དུ་ཡོད་ཁོ་ཐག་ཡིན་པ་རྟོགས།
སྨན་པས་ཁོ་ལ་མདེའུ་ཀླད་ཆེན་སྟེང་དུ་ཕོག་མེད་པས་རྨས་ཚུལ་
ཚབས་ཆེན་མ་རེད་ཟེར། མགྱོགས་མྱུར་ངང་དམག་ཕྱོགས་ཀྱིས་མཇུག་
བསྐྱངས། ཕྱི་དྲོའི་ཆུ་ཚོད༣པར་ང་རང་མྱུར་སྐྱོབ་རླངས་འཁོར་སྟེང་ནས་
གྱེན་འཕུར་གནམ་གྲུར་འདུག་པར་ཆས་བཞིན་ཡོད་ཅིང་དེ་ནས་ཧྲ་ཝ་
དཀར་པོའི་སྨན་ཁང་དུ་བསྐྱོད་དགོས། སྐབས་དེར། གནས་ཚུལ་ཛ་དྲག་
ཡིན་པས་ངའི་ཨ་མར་སྒུག་ལོང་མ་བྱུང་། དེའི་ཕྱིར། གམ་དུ་བུད་མེད་ཅིག་
ཡོད་ན་ལྷག་ཏུ་སྟབས་བདེ་ཡིན་པས་ཨ་ཕའི་འཕྲོ་ནས་རིང་བོ་མ་ཕྱིན་པར་
སྨན་ཁང་དུ་འབྱོར་བའི་ལྕམ་མཱ་ལི་ཨན་ཡང་མཉམ་དུ་འགྲོ་རྒྱུའི་ཨུ་ཚུགས་
མཐར་སྐྱེལ་བྱས།
དང་ཐོག ཨ་མས་ངའི་རྐང་བར་རྨས་ཕོག་སོང་ཞེས་ཐོས། རྗེས་སུ་ཀླད་
པར་མེ་མདའ་ཕོག་སོང་ཞེས་ཐོས། ཁྱིམ་མཚེས་རྣམས་ཀྱིས་གནས་ཚུལ་
ཐོས་རྗེས་མཆི་མ་འཕེན་བཞིན་ངེད་ཚང་ལ་རུབ་ཡོང་། “མ་ངུ། ” ངའི་
ཨ་མས་ཁོ་ཚོར་བཤད། “སྐྱབས་འཇུག་ཞུས་ཤིག” གྱེན་འཕུར་གནམ་
གྲུ་ང་ཚོའི་སྲང་ལམ་གྱི་མཁའ་དབྱིངས་སུ་འཕུར་ནས་འགྲོ་དུས་ཨ་མ་ཁང་
སྟེང་དུ་བུད་དེ་ཐད་འཕུར་གནམ་གྲུ་འཕུར་བར་བལྟས་ཤིང་མོས་ང་རང་
གནམ་གྲུའི་ནང་ཡོད་པ་རྟོགས་ཡོད། ཨ་མས་མགོ་ནས་མགོ་དཀྲིས་བླངས།
འདི་ནི་ཕི་ཧྲི་ཐོན་གྱི་བུད་མེད་ཅིག་ལ་མཚོན་ནས་བཤད་ན་ཧ་ཅང་མཐོང་
དཀོན་པའི་བྱེད་སྟངས་ཤིག་ཡིན། མོས་ལག་ཟུང་གིས་མགོ་དཀྲིས་བཏེགས་
ཏེ་མཆོད་རྫས་འབུལ་བ་བཞིན་མཁའ་དབྱིངས་སུ་མཐོན་པོར་བཀྱགས། མོ་
ན་རེ། "དཀོན་མཆོག་ལགས། ངས་མོ་ཁྱེད་ལ་བཅོལ་བ་ཡིན” ཟེར།
སྙིང་རྗེ་བའི་ཨ་ཐཱར་སློབ་གྲྭ་གྲོལ་རྗེས་ཡུལ་ལ་ལོག་ནས་བརྙན་འཕྲིན་
ལ་ལྟ་དུས་ད་གཟོད་གནས་ཚུལ་ཅི་བྱུང་བ་རྟོགས། དེ་དང་མཉམ་དུ་གཤིས་
རྒྱུད་ཀྱི་རྐྱེན་གྱིས་བསམ་གཟས་ནས་རླངས་འཁོར་གྱི་མཇུག་ནས་བསྡད་པ་
མིན་ཚེ་ཁོ་ཡང་སློབ་འཁོར་འདིའི་ནང་དུ་ཡོད་པ་རྟོགས།
མེ་མདས་བརྒྱབ་རྗེས་ཀྱིས་ཆུ་ཚོད་འགའི་ནང་དུ་ཕ་ཁི་སི་ཐན་གྱི་
སྒྲ་བརྙན་བརྒྱུད་ལམ་ནས་ངའི་བརྙན་ལ་མྱ་ངན་ཞུ་ཚིག་དང་སྙན་ཚིག
སྦྱར་ནས་སྟོན་བཞིན་ཡོད། སྐབས་དེར་ང་རང་ཧྭ་ཝ་དཀར་པོ་ན་ཡོད་པའི་
དམག་དོན་ཕྱོགས་བསྡུས་སྨན་ཁང་དུ་འབྱོར་ཟིན། གནས་དེར། ཀླད་པའི་
དབང་རྩའི་ཕྱི་ནད་ཚན་ཁག་གི་སྨན་པ་ཀྲུའུ་ནེ་ཏིག་གིས་ངའི་ལུས་པོའི
གནས་ཚུལ་ལ་བརྟག་དཔྱད་བྱས། ཁོས་ཧ་ལས་བྱེད་ཀྱི་དོན་ཞིག་རྟོགས་པ་
སྟེ། མདེའུ་ད་དུང་ངའི་ལུས་སྟེང་དུ་ཡོད། མ་ཟད། ཁོས་ཧ་ཅང་མགྱོགས་མྱུར་
ངང་རྟོགས་པ་ནི། སྔོན་ཟི་ཝ་ཐིའི་སྨན་པས་ཨ་ཕར་བཤད་པའི་གནས་ཚུལ་
ནི་དག་པོ་མིན་ཏེ། དོན་དངོས་སུ། མདེའུ་བརྒྱུད་ཡོད་ས་ནི་ངའི་ཀླད་ཆེན་
དང་ཐག་ཧ་ཅང་ཉེ།
ཁོས་ངའི་ཕ་མ་གཉིས་ལ་བརྡ་བཏང་སྟེ། ངའི་ཀླད་པ་སྐྲངས་འགོ་
བརྩམས་བྱུང་བས་མགོ་རུས་ཀྱི་ཆ་ཤས་མེད་པར་བཟོས་ཏེ་སྐྲངས་བཞིན་
པའི་ཀླད་པར་བར་སྟོང་འདོན་སྤྱོད་བྱེད་དགོས། ཁོས་བཤད་རྒྱུར། “ང་ཚོས་
ངེས་པར་དུ་མྱུར་དུ་བཤའ་བཅོས་བྱེད་དགོས། དེ་ལྟར་བྱས་ན་ཁོ་མོ་ལ་ད་
གཟོད་གསོན་པའི་སྐལ་བ་ལྡན། « ཁོའི་གོང་རིམ་མགོ་ཁྲིད་ཀྱིས་གཞན་གྱི་
བསམ་འཆར་ལ་ཉན་ཏེ་ང་རང་མྱུར་དུ་ཕྱི་རྒྱལ་ལ་བསྐྱལ་ནས་སྨན་བཅོས་
བྱེད་ཟེར། ཡིན་ཡང་། ཀྲུའུ་ནེ་ཏིག་ཧྲང་ཞོ་ཡིས་རང་ཉིད་ཀྱི་ཐག་གཅོད་ལ་ཨུ་
ཚུགས་བྱས།ཐག་གཅོད་འདིས་ཏག་ཏག་ངའི་སྲོག་བསྐྱབས་སོང་།
ཆུ་ཚོད་ལྔ་ལྷག་གི་བཤའ་བཅོས་བརྒྱུད་རིམ་ཁྲོད་དུ་ཨ་མས་ཐོག་
མཐའ་བར་གསུམ་དུ་གསོལ་བ་འདེབས་བཞིན་ཡོད། ཁོ་མོས་གསོལ་བ
བཏབ་པ་དེས་ཀུན་གྱི་སེམས་བདེ་རུ་འབབ་དུ་འཇུག་ཐུབ། སྐབས་ཐོག་དེ་
ནས་བཟུང་ཁོ་མོས་ང་རང་བདེ་ལེགས་ཡིན་པ་ཤེས་ཡོད།
འོན་ཀྱང་ང་རང་ལ་མེ་མདའ་ཕོག་པའི་ཉིན་གཉིས་ཀྱི་རྗེས་སུ་གནས་
ཚུལ་ཇེ་སྡུག་ཏུ་སོང་། ཨ་ཕས་ང་རང་གནད་འགག་འདི་ལས་ཐར་མི་ཐུབ་
པར་བསམ་ནས་རྗེས་ཀྱི་དོན་དག་ལ་བསམ་བློ་གཏོང་བཞིན་ཡོད། ཁོས་
འདས་སོང་ལ་ཕྱིར་དྲན་མི་བྱེད་ཅིང་ང་ལ་སྐུལ་སློང་བྱས་ནས་དྲིལ་བསྒྲགས་
གཏམ་བཤད་སྤེལ་དུ་བཅུག་པ་དང་སློབ་གསོ་མྱོང་བའི་ཁེ་དབང་སྲུང་སྐྱོབ་
བྱས་པར་འགྲིག་མིན་ལ་འདང་རྒྱག་བྱེད།
སྐབས་འདིར་སྟབས་ལེགས་པ་ཞིག་ལ་ཉེ་འདབས་ཀྱི་ལ་ཝར་ཕེན་ཏི་
ན་དབྱིན་ཇིའི་སྨན་པ་གཉིས་ཡོད། དེས་ན། དམག་ཁུལ་གྱིས་ཁོང་གཉིས་
སྨན་བཅོས་བྱེད་པར་གདན་འདྲེན་བྱས། སྨན་པ་འདི་གཉིས་ནི་ཧྥེ་ཨོ་ནཱ་དང་
ཅ་ཝེ་ཏིག་གཉིས་རེད།ཁོ་གཉིས་ནི་ངའི་རྗེས་ཀྱི་སྲོག་སྐྱོབ་ཀྱི་དྲིན་ཆེན་ཡིན།
སྨན་པ་ཧྥེ་ཨོ་ནཱ་དང་ཅ་ཝེ་ཏིག་གཉིས་ཀྱིས་བཤད་རྒྱུར། གལ་ཏེ་ང་
རང་མུ་མཐུད་དུ་ཧྭ་ཝ་དཀར་པོ་རུ་བསྡད་ཚེ་ངའི་ཀླད་པར་གནོད་པ་ཚབས་
ཆེན་ཐེབས་ངེས་ཤིང་ཐ་ན་ཚེ་སྲོག་གི་ཉེན་ཁའང་ཡོད། ཁོ་གཉིས་གནས་
འདིའི་སྨན་བཅོས་ཆུ་ཚད་ལ་བློ་བདེ་བོ་མེད་པར་རྨ་ཁ་བརྣག་འགྲོ་འདོད་
བཞིན་ཡོད། སྨན་པ་ཧྥེ་ཨོ་ནཱ་སྐབས་འདིར་ཕྱིར་སྦོར་མེན་ཧན་ལ་ལོག་
དགོས་འདུག་ཀྱང་ཁོ་མོ་སྔར་བཞིན་བསྡད་དེ་ལ་ཝར་ཕེན་ཏིའི་དམག་དོན་
སྨན་ཁང་དུ་འགྲོ་བར་གནམ་གྲུ་གྲ་སྒྲིག་བྱས་པ་རེད།
སྨན་ཁང་གསར་བ་འདིའི་སྒྲིག་ལམ་ཧ་ཅང་དམ་པོ་རེད། རྒྱུ་མཚན་ནི་
ཐྲ་ལི་སྦན་གྱིས་དུས་ངེས་མེད་དུ་འཇབ་རྒོལ་བྱེད་སྲིད་པ་རེད། ངའི་ཁྱིམ་མི་
ཚོ་སྨན་ཁང་ཉེ་འདབས་ཀྱི་དམག་མིའི་མགྲོན་ཁང་ཞིག་ཏུ་བཀོད་སྒྲིག་བྱས།
གནས་དེར་དྲ་རྒྱ་སོགས་ཅི་ཡང་མེད་རྐྱེན་ཕྱིའི་གནས་ཚུལ་གང་ཡང་ཐོས་
མི་ཐུབ། ཁོ་ཚོས་ངའི་གཏམ་རྒྱུད་འཛམ་གླིང་ཡོངས་ལ་ཁྱབ་ཡོད་པ་རྟོགས་
མེད། མི་གང་མང་ཞིག་གིས་ང་རང་ཕྱི་རྒྱལ་ལ་སོང་ནས་སྨན་བཅོས་བྱེད་
དགོས་ཞེས་འབོད་སྐུལ་གཏོང་བཞིན་ཡོད། རྗེས་ནས་མགྲོན་ཁང་གི་ཇ་མ་
སེམས་བཟང་ཞིག་གིས་ཚགས་པར་ཞིག་ཁྱེར་འོང་ནས་ཕ་མ་གཉིས་ལ་སྟོན་
སྐབས་ད་གཟོད་འཛམ་གླིང་ཡོངས་ཀྱིས་དོན་རྐྱེན་འདི་གསལ་བོར་ཤེས་ཡོད་
པ་རྟོགས།
ངའི་གནས་ཚུལ་ཇེ་སྡུག་ཏུ་སོང་བའི་སྐབས་དེར། ངའི་ཕ་མ་གཉིས་
བཙལ་ཏེ་རྗེས་ཕྱོགས་ཀྱི་སྨན་བཅོས་ལ་གྲོས་སྡུར་བྱེད་མཁན་ཞིག་མ་བྱུང་།
རྒྱུ་མཚན་ནི་དུས་ཚོད་ཀྱིས་མི་འདང་བས་ཡོད་ཚད་དམག་ཁུལ་གྱིས་ཐག་
གིས་བཅད། སྨན་པ་ཧྥེ་ཨོ་ནཱ་ཡིས་ང་རང་ཕྱི་རྒྱལ་ལ་བསྐྱལ་ནས་ཆེས་བཟང་
བའི་སྨན་བཅོས་བྱེད་དགོས་ཚུལ་གྱི་ཨུ་ཚུགས་བྱས། མཇུག་མཐར་ཁོ་ཚོས་
ང་རང་སྨན་པ་ཅ་ཝེ་ཏིག་གིས་བྱ་བ་བྱེད་སའི་སྨན་ཁང་སྟེ་སྦོར་མེན་ཧན་གྱི་
དབྱི་ལི་ཧྭ་པེའི་རྒྱལ་མོའི་སྨན་ཁང་དུ་བསྐྱལ་རྒྱུ་ཐག་བཅད་བྱས། འོན་ཀྱང་།
ངེས་པར་ཆུ་ཚོད༤༨ནང་བསྐྱལ་ནས་ཐོན་དགོས། ཆེས་འགོར་ན་ཡང་དུས་
ཚོད༧༢ཡིན་དགོས། ངའི་ཨ་མ་དང་ནུ་བོ་རྣམས་ལ་ལམ་ཡིག་དང་འབྲེལ་
ཡོད་ཡིག་ཆ་མེད་རྐྱེན་དམག་ཕྱོགས་ཀྱིས་ཨ་ཕ་ང་ལ་འགྲོ་རོགས་བྱེད་དུ་
བཅུག
ཨ་ཕ་ཕྱོགས་གཉིས་ཀྱི་དཀའ་ཁག་ལ་ཕྲད་སོང་། གལ་ཏེ་ཁོ་རང་ང་
དང་འགྲོགས་ནས་ཕྱི་རྒྱལ་ལ་སོང་ཚེ་ཆུང་མ་དང་བུ་ཕྲུག་གཉིས་ནི་ལ་ཝར་
ཕེན་ཏི་ནས་བསྐྱུར་དགོས་པས་ཁོ་ཚོར་ཐྲ་ལི་སྦན་གྱི་འཇབ་རྒོལ་ཐེབས་ཀྱང་
སྲིད། དེའི་རྐྱེན་གྱིས་རང་ཉིད་ཀྱིས་ཐག་བཅད་བྱས། “ངའི་བུ་མོའི་ལུས་
སྟེང་དུ་བྱུང་བའི་ཡོད་ཚད་ལ་ཕྱིར་ལྡོག་ཐབས་མེད། " ཁོས་སྨན་པ་ཅ་ཝེ་
ཏིག་ལ་དེ་ལྟར་བཤད། “ད་སྐབས་ཁོ་མོའི་ལས་དབང་དཀོན་མཆོག་གི་
ལག་ན་ཡོད།ང་རང་ངེས་པར་ཁྱིམ་མི་དང་ལྷན་དུ་འདུག་དགོས། ”
སྨན་པ་ཅ་ཝེ་ཏིག་གིས་ང་ལ་བདག་སྐྱོང་བཟང་བོ་བྱེད་ཅེས་ཨ་ཕར་
ཁག་ཐེག་བྱས།
"མཱ་ལཱ་ལཱར་མེ་མདའ་ཕོག་སྐབས་ཁྱོད་ཚོ་ཏག་ཏག་གནས་འདི་རུ
ཡོད།འདི་ཡ་མཚན་ཞིག་མ་རེད་དམ། " ཨ་ཕས་དེ་ལྟར་བཤད།
"དཀོན་མཆོག་གིས་ཐོག་མར་ང་ཚོར་ཐག་གཅོད་བྱེད་ཀྱི་ཐབས་
ལམ་བྱིས་རྗེས་གནད་དོན་འདོན་པའི་ཡིད་ཆེས་ང་ལ་ཡོད། " སྨན་པ་ཅ་ཝེ་
ཏིག་གིས་དེ་ལྟར་ལན་བཏབ།
དེར་མཐུད་ཨ་ཕས་ཡིག་ཆ་ཞིག་ལ་མིང་རྟགས་བཀོད། སྨན་པ་ཧྥེ་ཨོ་
ནཱ་ནི་ཐེངས་འདིར་ང་རང་དབྱིན་ཇིར་འགྲོ་བའི་ཁྲིམས་མཐུན་ལྟ་སྐུལ་བ་
ཡིན། ཨ་ཕས་ང་ལ་ལམ་ཡིག་སྟེར་སྐབས་མིག་ཆུ་ཤམ་ཤམ་དུ་བཞུར་གྱིན་
འདུག
ངའི་དྲན་ཤེས་དེ་འདྲ་མི་གསལ་ནའང་ཕ་མ་གཉིས་དང་ཟླ༡༠བའི་
ཚེས༡༤ཉིན་གྱི་དགོང་མོའི་ཆུ་ཚོད༡༡སྟེང་བདེ་མོ་བཞག་པ་ཡིན། འདི་ནི་
ཁོ་ཚོ་ཕ་ཁི་སི་ཐན་ནས་མཐའ་མཇུག་ང་དང་ཕྲད་པ་ཡིན། ཡང་བསྐྱར་
ཕྲད་སྐབས་ནི་ཕལ་ཆེར་ཉིན༡༡ གི་རྗེས་རེད། ཨ་ཕས་ང་རང་རྒྱུས་མེད་ཀྱི་
གྲོང་ཁྱེར་ཞིག་ནས་སད་སྐབས་གམ་དུ་གཉེན་ཉེ་གཅིག་ཀྱང་མེད་དུ་འཇུག་
འདོད་མེད། དེ་ལྟར་བྱས་ན་ང་རང་དོགས་པ་ཟ་ཉེན་ཆེ་བ་དང་གཉེན་ཉེས་
བསྐྱུར་སོང་བར་བསམ་འགྲོ་བ་སོགས་ལ་སེམས་ཁུར་བྱེད་ཀྱིན་ཡོད། འོན་
ཀྱང་། ཁོའི་བསམ་པར་ཁོ་རང་ཚོའི་ལམ་ཡིག་དང་འཐུས་མཆན་བཀོད་
པའི་ལག་འཁྱེར་སོགས་སྒྲུབ་བཞིན་ཡོད་པས་ཁྱིམ་མི་རྣམས་ཅང་མི་འགོར
བར་ལྷན་འཛོམས་འབྱུང་བར་འདོད།
ཁོས་ཀྱང་མི་ཤེས་པ་ཞིག་ནི་སྲིད་གཞུང་གི་དཔོན་པོ་ཞིག་གིས་ཁོ་
ཚོ་འགྲོ་བར་བསམ་གཟས་ནས་བཀག་འགོག་ཅི་ཐུབ་བྱེད་ཀྱིན་ཡོད། རྒྱུ་
མཚན་དཔོན་པོ་དེ་ཡང་ཁོ་ཚོ་དང་འགྲོགས་ནས་འགྲོ་འདོད་པ་དེ་ཡིན། དེའི་
རྐྱེན་རེ་སྒུག་གི་བརྒྱུད་རིམ་ནི་ནམ་ཡང་ཐོན་དུ་མེད་པ་ཞིག་རེད།
དང་ཐོག་ཧྭ་ཝ་དཀར་པོར་ཡོད་སྐབས་སུ། སྐྲག་སྣང་དང་སྐྱོ་སྡུག་གི་
ཀློང་ནས་ཨ་ཕས “འདི་ནི་ངའི་ནོར་འཆུག་ཡིན་ནམ" ཞེས་པའི་དྲི་བ་
ཞིག་ཨ་མ་ལ་བཏོན།
“མ་རེད། གསར་ཡག” མོས་ལན་བཏབ་དོན། “ཁྱོད་ཀྱིས་མཱ་ལཱ་
ལཱར་རྐུ་འཕྲོག་དང་མི་གསོད། ཡང་ན་ཁྲིམས་འགལ་གྱི་ལས་བྱེད་དུ་བཅུག་
མེད། ཁྱོད་ཚོས་སྒྲུབ་བཞིན་པ་ནི་རླབས་ཆེན་གྱི་བྱ་བཞག་ཅིག་ཡིན། རང་
ཉིད་ལ་ལེ་བདའ་བྱེད་དགོས་དོན་མེད། ནོངས་འགྱོད་སྐྱེས་འོས་པ་ནི་ཐྲ་ལི་
སྦན་རེད་དེ་ཁོ་ཚོས་ཐ་ན་བུ་མོ་ཞིག་ཀྱང་གསོད་རྩིས་བྱེད། ནོངས་འགྱོད་
སྐྱེས་འོས་པ་ནི་སྲིད་གཞུང་རེད་དེ་ཁོ་ཚོས་ཐ་ན་བུ་མོ་ཞིག་ཀྱང་སྲུང་སྐྱོབ་
བྱེད་མི་ཐུབ། "
སྐབས་ཐོག་དེར་ཐྲ་ལི་སྦན་གྱིས་གསལ་བསྒྲགས་ཤིག་སྤེལ། ཁོ་ཚོས་ང་
རང་གསོད་དགོས་དོན་ནི་ངས་འདོན་སྤེལ་བྱས་པའི་སློབ་སྒྱུར་ལས་འགུལ་
ནི “ཧ་ཅང་ཐ་ཤལ” ཞིག་རེད་ཟེར། ཁོ་ཚོས་ད་དུང་གསལ་བསྒྲགས་བྱས་
དོན། ཟི་ཝ་ཐིའི་མི་གཉིས་བཙལ་ཏེ་ང་དང་འབྲེལ་ཡོད་ཀྱི་གསང་འཕྲིན་
དང་སློབ་གྲྭར་འགྲོ་བའི་ལམ་ཐིག་སོགས་འཚོལ་སྡུད་བྱས་པ་ཡིན། ཁོ་ཚོས་
བསམ་བཞིན་དུ་དམག་ཁུལ་གྱི་སོ་ཁང་གི་ཉེ་འདབས་ནས་འཇབ་རྒོལ་
བྱས་པ་དེས་ཁོ་ཚོར་འདང་རྒྱག་གང་ཡང་མེད་པ་དང་གནས་གང་ཡིན་རུང་
འཇབ་རྒོལ་བྱེད་སྤོབས་པ་བདེན་དཔང་བྱེད་ཆེད་ཡིན། ཁོ་ཚོའི་ལས་འགུལ་
གྱི་དམིགས་ཡུལ་གཙོ་བོ་ནི་ཐག་ཉེ་ས་ནས་ངའི་ཀླད་པར་གཏད་དེ་མེ་
མདའ་བརྒྱག་རྒྱུ་དེ་ཡིན།
ཉིན་དེར་རྨས་སྐྱོན་ཕོག་པའི་བུ་མོ་གཞན་པ་གཉིས་ནི་ཞྭ་ཞི་ཡ་དང་
ཁཱ་ནེ་གཉིས་རེད། ཁོ་གཉིས་ཀྱང་དྲག་སྐྱེད་འབྱུང་བཞིན་ཡོད། ཁཱ་ནེ་ཡི་
དཔུང་བར་མདེའུ་ཕོག་པ་དང་ཞཱ་ཞི་ཡའི་ལག་མཐིལ་དང་གཡོན་ཕྱོགས་ཀྱི་
སྒྲོག་རུས་ལ་མདེའུ་གཉིས་ཕོག་ཡོད་པས་རྨས་ཤུལ་གསུམ་ཡོད།
ངས་མ་གཞིར་དེ་འདྲའི་མང་པོ་ཞིག་ཤོར་སོང་། ཡིན་ཡང་། ཕ་མ་
གཉིས་ཀྱིས་ང་ལ་དྲན་པ་ཉམས་པའི་སྐབས་སུ་བྱུང་བའི་གནས་ཚུལ་ལམ་
ཡང་ན་སྒེའུ་ཁུང་མེད་པའི་སྨན་ཁང་དེའི་ནང་བྱུང་བའི་གནས་ཚུལ་མཐའ་
དག་བཤད་སྐབས་ངའི་སྣང་བ་ཞིག་ལ་ཁོང་གཉིས་ཀྱིས་བུ་མོ་གཞན་ཞིག་
གི་གཏམ་རྒྱུད་བཤད་བཞིན་པ་དང་མཚུངས། དོན་འདི་དག་ཡོད་ཚད་་
གཞན་པ་ཞིག་གི་སྟེང་དུ་བྱུང་བ་ལས་རང་ཉིད་ཀྱི་སྟེང་བྱུང་བ་མིན་པའི་ཚོར་
བ་ཞིག་སྟེར།
འདི་ནི་ཕལ་ཆེར་ངས་ཐེངས་འདིའི་དོན་རྐྱེན་དང་འབྲེལ་བའི་གནས་
ཚུལ་གང་ཡང་མི་དྲན་པའི་རྐྱེན་ཡིན་པ་འདྲ། ཐ་ན་དོན་དག་གཅིག་ཀྱང་མི་
དྲན།
ཐེངས་འདིའི་འཇབ་རྒོལ་དོན་རྐྱེན་གྱི་ཐད་ནས་ང་ལ་དྲན་རྒྱུ་གང་ཡང་
མེད་པ་ཅི་ཡིན་ནམ་ཞེ་ན། སྨན་པ་དང་སྨན་གཡོག་པ་ཚོས་རྙོག་འཛིང་ཆེ་
བའི་གསལ་བཤད་མང་པོ་ཞིག་བྱས། ཁོ་ཚོས་བཤད་རྒྱུར་འདི་ནི་ཀླད་ཆེན་
གྱིས་རང་ཉིད་སྲུང་སྐྱོབ་བྱས་ནས་སྐྱོ་གདུང་གི་ཕྱིར་དྲན་དང་གནོད་འཚེ་
ཐེབས་པར་བཀག་འགོག་བྱས་པ་ཡིན། ཁོ་ཚོས་ད་དུང་བཤད་རྒྱུར་ཡང་
ན་ངའི་ཀླད་པར་གནོད་འཚེ་ཐེབས་པའི་སྐབས་དེ་ནས་བཟུང་ཀླད་པ་རརང་
འགུལ་གྱིས་ཁ་བརྒྱབ་པ་རེད་ཟེར། ང་ཚན་རིག་ལ་ཧ་ཅང་དགའ། འོན་ཀྱང་
ངས་ཆེས་བསྒྲུབ་འདོད་པའི་དོན་དག་དེར་གཅིག་མཇུག་གཉིས་མཐུད་དུ
གནད་དོན་བཏོན་ནས་བྱ་དངོས་ཀྱི་འགུལ་སྐྱོད་ཆོས་ཉིད་རྟོགས་རག་པར
མཚམས་མི་འཇོག འོན་ཀྱང་ཐེངས་འདིར་ང་རང་ལ་ཚན་རིག་མི་དགོས། ང་
རང་ལ་ཅིའི་ཕྱིར་ཐེངས་འདིའི་འཇབ་རྒོལ་དོན་རྐྱེན་མི་དྲན་པ་གསལ་བཤད་
བྱེད་མི་དགོས། ངའི་ཤེས་ཏེ་དེའི་རྒྱུ་རྐྱེན་ནི་དཀོན་མཆོག་གིས་ང་ལ་ཧ་ཅང་
སྙིང་བརྩེ་བས་རེད།
ངས་འདི་ལྟར་བརྗོད་ན་གཞན་གྱིས་ཧ་གོ་མི་ཐུབ། ངའི་བསམ་པར་
ཁྱོད་རང་སྲོག་ཉེན་ལ་ཕྲད་མྱོང་མཁན་ཞིག་མིན་ན་ཁྱོད་ཀྱིས་རྟོགས་མི་སྲིད།
ང་རང་སྔོན་ཆད་འཆི་བདག་དང་ཉེ་བར་བཅར་མྱོང་།ཧ་ལམ་ཁོ་ལ་ད་དུང་ང་
རང་དགོས་འདོད་མེད་པ་འདྲ།
གསར་འགོད་པ་དང་མི་སྣ་གྲགས་ཅན། དེ་མིན་ཆབ་སྲིད་པ་བཅས་
མི་གང་མང་ཞིག་ང་རང་དང་ཐའཕྲད་འདོད་ཡོད་པ་ནི་མངོན་གསལ་རེད།
འོན་ཀྱང་སྨན་ཁང་གིས་ཁོ་ཚོ་ནང་ལ་ཡོང་དུ་འཇུག་གིན་མེད། འདི་ལྟར་
བྱས་ན་ད་གཟོད་སེམས་ལྷོད་ལ་བབས་ནས་ངལ་གསོ་བྱེད་ཐུབ།
ཉིན་ཞིག་དབང་གྲགས་གཉིས་ལྡན་གྱི་ཕ་ཁི་སི་ཐན་གྱི་སྤྱི་ཁྱབ་སྡེ་བ་
འཚམས་འདྲིར་འོང་ཞིང་ངའི་ཨ་ཕ་དང་ཐུག་འཕྲད་བྱས།
ཁོས་བཤད་རྒྱུར་ང་ལ་མེ་མདས་རྒྱག་མཁན་གྱི་མི་དེ་བཙལ་ཆེད།སྲིད་
གཞུང་གིས་རྒྱལ་ཁབ་ཡོངས་ལ་སྔོག་བཤེར་ཐེངས་གཅིག་བྱས་ཟེར།
ཨ་ཕས་ཅི་ཡང་མ་བཤད། འོན་ཀྱང་ཁོས་འདི་དག་ཐམས་ཅད་ནི་སྟོང་
བཤད་ཡིན་པ་ཤེས་ཡོད།ཁོ་ཚོས་ཐ་ན་པེ། པུའུ་ཐོ་གསོད་མཁན་གྱི་མི་དེའང་
རྙེད་མེད།
མེ་མདས་བརྒྱབ་པའི་དོན་རྐྱེན་བྱུང་རྗེས་མི་གཅིག་ལྕོགས་སྒྲོག་
བརྒྱབ་ནས་བཙོན་ཁང་ནང་བཅུག ཁོ་ནི་ང་ཚོའི་སྙིང་ཉེ་ཞིང་ཉམ་ཆུང་བའི་
སློབ་གྲྭའི་རླངས་འཁོར་ཁ་ལོ་བ་དེ་ཡིན། དམག་ཁུལ་གྱིས་བཤད་རྒྱུར། ཁོ་
རང་བཀག་ཉར་བྱས་ན་ད་གཟོད་མེ་མདས་རྒྱག་མཁན་དེ་སུ་ཡིན་ཤེས་ཐུབ།
འོན་ཀྱང་། ཁོ་ཚོས་ཅི་ཕྱིར་ང་ཚོའི་སློབ་གྲྭའི་ཁ་ལོ་བ་འཛིན་པ་ལས་ལག་
དམར་ངོ་མ་དེ་མི་འཛིན་པ་ཡིན་ནམ།ངོ་མ་སྨྱོས་འདུག
སྤྱི་ཁྱབ་སྡེ་བ་འདིས་ངའི་ཨ་ཕར་ངས “རང་རེའི་རྒྱལ་ཁབ་ལ་འཛུམ་
ཞིག་བསྟན་ན" ཆོག་མིན་དྲིས། ཁོས་རྩ་བ་ནས་མི་ཤེས་པ་ཞིག་ནི་དོན་
འདི་ངས་བཤད་ཆོག་ཀྱང་བཤད་འདོད་མེད། ཨ་ཕ་ཧ་ཅང་འཐད་བཞིན་མེད་
ཀྱང་་སྔར་བཞིན་ཁུ་སུམ་མེར་བསྡད། ངའི་ཨ་ཕ་ནི་ཐ་ལི་སྦན་དང་ཁ་རྩོད་
བྱེད་ཕོད་པའི་སྐྱེས་པ་ཞིག་ཡིན། ད་སྐབས་ཕལ་ཆེར་རྟོགས་ཀྱིན་འདུག་སྟེ།
སྐབས་ལན་རེར་ཁུ་སུམ་མེར་བསྡད་ཀྱང་དེ་ལས་ལྷག་པའི་སྟོབས་ཤུགས་
ཤིག་འབྱུང་སྲིད།
ངས་གཞི་ནས་བརྙན་འཕྲིན་ལ་ལྟ་ཐུབ་སོང་། ངས་ཧྥ་ཙི་ལུའུ་ལའི་
གཏམ་བཤད་མཁན་ཞིག་གིས་གཏམ་བཤད་པ་མཐོང་སྟེ། ཁོ་ན་རེ། ཐྲ་ལི་
སྦན “ཐབས་ཟད་ནས” ད་གཟོད་ང་ལ་མེ་མདས་བརྒྱབ་པ་ཡིན། རྒྱུ་རྐྱེན་
ནི་ངས་མཚམས་མི་འཇོག་པར་ཁོ་ཚོར་ཁྲོམ་བསྒྲགས་ངོ་རྒོལ་བྱས་པས་
རེད།
ཁོ་ཚོས་སྨྱན་གཟུགས་ལས་བཤད་རྒྱུར། ཁོ་ཚོས་ང་ལ་ཉེན་བརྡ་བཏང་
མྱོང་།འོན་ཀྱང་མོས་སྔར་བཞིན་མཚམས་མི་འཇོག་ཟེར།
འོ་ན་ངའི་ནག་ཉེས་གཞན་དག་གང་རེད་དམ། ངས་སློབ་གསོ་དང་
ཞི་བདེ་ཡི་ཆེད་དུ་འབོད་སྐུལ་བཏང་བ་ཡིན། ཁོ་ཚོས་སྐད་ཆ་ལྟར་བརྗོད་ན་
ནུབ་ཕྱོགས་སློབ་གསོའི་ལྟ་གྲུབ་དྲིལ་བསྒྲགས་བྱས་པ་རེད། ཁོ་ཚོས་བལྟས་
ན་དབྱི་སི་ལམ་ཆོས་ལུགས་ཀྱི་སྙིང་བོར་ངོ་རྒོལ་མཐིལ་ཕྱིན་བྱས་པ་རེད།
ཧྥ་ཙི་ལུའུ་ལས་བཤད་རྒྱུར། "ཐ་ལི་སྦན་གྱིས་མུ་མཐུད་དུ་སྐབས་
གླགས་བཙལ་ནས་ང་རང་གསོད་རྒྱུ་ཡིན། ཐེངས་འདི་ནི་བསླབ་བྱ་ཞིག་
བཏང་བ་ཡིན།"
དངོས་གནས། འདི་ནི་བསླབ་བྱ་ཞིག་རེད། ལོ་དུ་མའི་སྔོན་ལ་ངས
BBC སྟེང་ཉིན་ཐོ་ཞིག་འབྲི་དགོས་མིན་ལ་བསམ་བློ་གཏོང་སྐབས། ཨ་
མས༼ ཁུ་རན་གསུང་རབ༽ ནང་གི་སྐད་ཆ་ཞིག་དྲངས། “འཆལ་གཏམ་
ཕམ་པར་ངེས་ཀྱང་བདེན་དོན་ནམ་ཡང་མདུན་དུ་བསྐྱོད་ངེས། "ཨ་མས་
བཤད་པ་དངོས་ནས་བདེན།
བདེན་དོན་ནི་ནམ་ཡང་འཆལ་གཏམ་ལས་རྒྱལ་ངེས། ངེས་དོན་གྱི་
དབྱི་སི་ལམ་ཆོས་ལུགས་འདིས་ང་ཚོ་རང་ཉིད་ཀྱིས་བདམས་པའི་ལམ་སྣ་རུ་
དྲངས།
ཐྲ་ལི་སྦན་གྱིས་ང་ལ་མེ་མདས་རྒྱག་སྐབས། ངའི་སྐད་ཆ་རྩ་བ་ནས་
གཅོད་འདོད་པ་ཡིན། འོན་ཀྱང་དེ་ལས་ལྡོག་སྟེ། སྐབས་འདིར་འཛམ་གླིང་
ཡོངས་ཀྱིས་ངའི་སྐད་ཆ་ལ་ཉན་བཞིན་ཡོད།

༣༠ འཛམ་གླིང་ཡུལ་གྲུ་སོ་སོ་ནས་འབྱོར་
བའི་སྨོན་འདུན།
ཧྥེ་ཨོ་ནཱ་ཡ་ལི་ཧྲན་ཏ་ཡིས་ང་ལ་ཤོག་བྱང་ཁུག་མ་གང་བྱིན། ཉིན་འདི་
ནི "དམར་མཆོད་དུས་ཆེན” ཡིན་ཏེ་ཡང་གཅིག་བྱས་ན “ཨེ་ཏུ་དུས་
ཆེན་ཆེ་བ" ཡིན། སྔོན་ཆད་ང་ཚོ་ཤང་ལར་སོང་ནས་གཉེན་ཉེ་རྣམས་དང་
མཉམ་དུ་དུས་ཆེན་འདི་རོལ་བ་ཡིན། དེའི་ཕྱིར་ངའི་སེམས་སུ་དྲན་དོན། ཇི་
འདྲའི་སྐྱིད་པ་ལ་ཨང་། གྲོགས་པོ་རྣམས་ཀྱིས་དུས་ཆེན་གྱི་ཤོག་བྱང་བསྐུར་
ནས་ཐོན་བྱུང་། འོན་ཀྱང་ཡ་མཚན་པ་ཞིག་ནི་ཁོ་ཚོས་ང་རང་གནས་འདིར་
ཡོད་པ་ཇི་ལྟར་ཤེས་པ་ཡིན་ནམ།
དེའི་མཐུད་ངས་སྦྲག་ཐེལ་སྟེང་དུ "ཟླ་༡༠བའི་ཚེས༡༦ཉིན།" "་ཟླ་
༡༠བའི་ཚེས་༡༧ཉིན" ཞེས་ཟླ་ཚེས་བཀོད་འདུག་པ་མཐོང་། དེ་ནི་མེ་མདའ་
བརྒྱབ་རྗེས་ཀྱི་དུས་ཏག་ཏག་ཡིན། མ་གཞིར་ཤོག་བྱང་འདི་དག་དང་ཨེ་ཏུ་
དུས་ཆེན་ཆེ་བ་ལ་འབྲེལ་བ་སྤུ་ཙམ་ཡང་མེད། ཤོག་བྱང་འདི་དག་ནི་འཛམ་
གླིང་གི་ཡུལ་གྲུ་སོ་སོ་ནས་བསྐུར་ཏེ་ཐོན་པ་ཡིན། མི་རྣམས་ཀྱིས་ང་རང་སྔ་
མོ་ནས་དྲག་སྐྱེལ་འབྱུང་ཐུབ་པར་སྨོན་ལམ་འདེབས་བཞིན་ཡོད། དེའི་ནང་
མང་ཆེ་བ་ནི་བྱིས་པ་རྣམས་ཀྱིས་བསྐུར་ནས་ཐོན་པ་ཡིན། ང་རང་ཤོག་བྱང་
གི་གྲངས་འབོར་འདི་དག་གིས་ཧ་ལས་པར་བྱས།
"ཁྱོད་ཀྱིས་ད་དུང་ཚང་མ་མཐོང་མེད། " ཧྥེ་ཨོ་ནཱ་ཡིས་བཤད།ང་ལ་
བསྐུར་ཡོང་བའི་འཕྲིན་ཡིག་བསྡོམས་པས༨༠༠༠ལྷག་ཡོད། ལ་ལའི་སྟེང་དུ
"སྦོར་མེན་ཧན་སྨན་ཁང་གི་མཱ་ལཱ་ལཱ" ཞེས་པ་མ་གཏོགས་བྲིས་མི་འདུག
ད་དུང་གཅིག་གི་སྟེང་དུ “སྦོར་མེན་ཧན་གྱི་མགོ་ལ་མདེའུ་ཕོག་པའི་བུ་མོ”
ཞེས་བཀོད་འདུག
མི་མང་པོ་ཞིག་གིས་ཁྲོག་ལེབ་བག་ཆ་དང་ཆེ་ཆུང་མི་གཅིག་པའི་
དྲེད་ཕྲུག་ཐུམ་སྒྲིལ་མ་བསྐུར་ཡོང་ཡོད། དེའི་ནང་དུ་ཅུང་རྩ་ཆེན་ཞིག་ཡོད་
པ་ནི་པེ། ཐུའུ་ཐོ་ཡི་བྱིས་པས་བསྐུར་ཡོང་བའི་འབོག་སྒྲིལ་ཡིན། དེའི་ནང་
དུ་ཡོད་པ་ནི་ཁོའི་ཨ་མ་འཚོ་བཞེས་སྐབས་བཀོལ་སྤྱོད་བྱས་མྱོང་བའི་ལག་
ཕྱེས་གཉིས་ཡིན།
ད་དུང་སྲིད་གཞུང་གི་དཔོན་པོ་དང་ཕྱི་འབྲེལ་དཔོན། གློག་བརྙན
འཁྲབ་སྟོན་པ་གྲགས་ཅན་གང་མང་ཞིག་གིས་བསྐུར་ཐོན་པའི་བརྡ་འཕྲིན་
དང་སྨོན་འདུན་ཡོད། སེ་ལེན་ནཱ། ཀིར་མེ་ཟི་ཡིས་ཁྲེ་ཐུར༼ Twitter༽ དྲ་
བའི་སྟེང་ང་དང་འབྲེལ་ཡོད་ཀྱི་རྩོམ་ཡིག་སྤེལ། པེས་ཨང་ཟི་ཡིས་གདོང་
ཡིག༼Facebook༽ སྟེང་ང་ལ་སྨོན་འདུན་ཕུལ་ཡོད། མེ་ཏང་ནཱ་ཡིས་ད་
དུང་ང་ལ་ཆེད་དུ་གླུ་གཞས་ཤིག་བཏང་ཡོད། ཐ་ན་ཨན་ཅེས་ལིས་ནཱ། ཀྲུའུ་
ལིས་ཡིས་ཀྱང་ང་ལ་བརྡ་འཕྲིན་བསྐུར་ཡོང་། འདི་ཡོད་ཚད་ཀྱིས་ང་ལ་སྤྲོ་
བ་དང་ཡ་མཚན་སྐྱེས་སུ་བཅུག་པར་མ་ཟད་སུན་སྣང་ཞིག་ཀྱང་སྐྱེས། རྒྱུ་
མཚན་ངའི་ཀླད་པ་ད་དུང་རྩ་བ་ནས་དྲག་སྐྱེད་བྱུང་མེད།
ཨན་ཅེས་ལི་ནཱ་ཀྲུའུ་ལིས་ཡིས་ང་རང་སུ་ཞིག་ཡིན་པ་ཇི་ལྟར་ཤེས་པ་
ཡིན་ནམ།
ང་རང་སྒེའུ་ཁུང་མེད་པའི་ཁང་བ་ཞིག་གི་ནང་དུ་བསྡད་ཡོད་དུས། ཕྱི་
རོལ་ཡུལ་ནས་བྱ་བ་གང་ཞིག་བྱུང་བ་མི་ཤེས་དུས། ཕྱི་རོལ་ནས་ང་ལ་ཅི་
ཞིག་བྱུང་བཞིན་པ་གསལ་བོ་དག་པོས་ཤེས་ཡོད། ཧྥེ་ཨོ་ནཱ་ཡིས་ང་ལ་བཤད་
རྒྱུར། འཛམ་གླིང་གི་ཡུལ་གྲུ་སོ་སོ་ནས་ཐོན་པའི་གསར་འགོད་པ༢༠༠ལྷག་
སྨན་ཁང་འདིར་འོང་ནས་ང་ལ་བཅར་འདྲི་བྱེད་འདོད་ཡོད་ཟེར། ང་རང་སྦོར་
མེན་ཧན་ལ་ཐོན་རྗེས་ཀྱི་ཉིན་ཞིགBBCསྒྲ་བརྙན་བརྒྱུད་ལམ་ལ་བལྟས་པ་
མ་གཏོགས་དེའི་རྗེས་སུ་གསར་འགྱུར་གང་ལའང་བལྟས་མེད། འོན་ཀྱང་ད་
ལྟ་ངས་ཤེས་གསལ་བྱུང་བ་ནི་ང་རང་གསར་འགྱུར་དུ་གྱུར་འདུག
མི་ཐམས་ཅད་ཀྱིས་ངའི་ཆེད་དུ་སྐྱབས་འཇུག་ཞུ་བཞིན་ཡོད། སྨན་
པ་ཧྥེ་ཨོ་ནཱ་དང་ཅ་ཝེ་ཏིག ད་དུང་མཐེ་བོང་བསྟན་དུ་རུང་བའི་ཕ་ཁི་སི་
ཐན་དང་དབྱིན་ཇིའི་སྨན་པའམ་ནད་གཡོག་པ་རེ་རེ་ཡིས་ངའི་ལུས་སྲོག་
བསྐྱབས་པ་ཡིན། མི་རྣམས་ཀྱི་སྐྱབས་འཇུག་དང་རྒྱབ་སྐྱོར་གྱིས་ངའི་ལུས་
སྲོག་བསྐྱབས་པ་ཡིན།
འདི་ནི་ཇི་འདྲའི་དཔག་པར་དཀའ་བ་ཞིག་རེད་ཨང་། ང་རང་སྨན་
ཁང་ནང་ཁེར་ཧྲེང་དུ་བསྡད་ནས་ཁྱིམ་མིའི་བདེ་སྡུག་ལ་སེམས་ཁྲལ་དང་
སྨན་རིན་ཇི་ལྟར་སྤྲོད་རྒྱུའི་ཕྱོགས་ལ་སེམས་ཁུར་བྱེད་སྐབས། འཛམ་གླིང་
ཡོངས་ཀྱིས་ང་ལ་སེམས་ཁུར་བྱེད་བཞིན་གདའ་བས་ང་རང་ལ་ཁེར་ཧྲེང་
མིན་པའི་ཚོར་བ་ཞིག་སྦྱིན་བྱུང་།
ང་རང་སྒུག་ལོང་མེད་པར་ཡུལ་ལ་ལོག་འདོད་ཅིང་མོ་ཉི་པཱ་ལ་ཨན་
ཅེས་ལིས་ནཱ། ཀྲུའུ་ལི་ཡི་གནས་ཚུལ་དག་བཤད་པར་འདོད།

༣༡ དགའ་སྐྱོ་གཉིས་ལྡན་གྱི་ཉིན་གཅིག
སྨན་པས་ཆུ་ཚོད༨ལྷག་བཀོལ་ནས་ངའི་རྣ་རྒྱབ་ལ་བཤའ་བཅོས་བྱས་
ཏེ་མེ་མདའ་ཡིས་བཅད་གཏུབ་བྱས་པའི་ངོ་གདོང་གི་དབང་རྩ་སླར་གསོ་
བྱེད་པར་ཉམས་ལེན་ཚོད་བགམ་བྱས། དབང་རྩ་འདིས་ངའི་མིག་གཡོན་པ
ཕྱེ་བཙུམ་བྱེད་པ་དང་ལྡིང་འགུལ་བྱེད་པ། ངོ་ཡས་ཀྱི་འཛུམ་མདངས་ཚོད་
འཛིན་བྱེད་པའི་གནད་བཟུང་ཡོད། ཁོ་ཚོ་ན་རེ། གལ་སྲིད་མྱུར་མོར་བཤའ་
བཅོས་མ་བྱས་ཚེ་ངའི་ངོ་གདོང་ལ་ནམ་ཡང་གྲིབ་སྐྱོན་ཡོད་སྲིད་ཟེར།
འདི་ནི་རྙོག་འཛིང་གི་བཤའ་བཅོས་ཤིག་རེད། ཐོག་མར་ཁོ་ཚོས་རྣ་
བའི་ནང་གི་རྨས་ཤུལ་ཕུང་གྲུབ་དང་རུས་ཆག་གཙང་ཕྱགས་མཐིལ་ཕྱིན་
བྱས། སྐབས་འདིར་ད་གཟོད་ཁོ་ཚོས་རྣ་བའི་བར་སྐྱི་ཐེད་ཡོད་པ་རྟོགས། ངས་
ཐོས་མི་ཐུབ་པ་ལའང་ཁག་མི་འདུག དེའི་འཕྲོར་སྨན་པ་ཚོས་སྐྱོན་ཤོར་བའི་
དབང་རྩ་སྤར་མགོ་ཚུགས་ཤིང་སླར་ཡང་མཐུད་པའི་གོ་རིམ་ཞིབ་ཆ་ཅན་
བྱས།
བཤའ་བཅོས་འགྲུབ་མ་ཐག་ངའི་ལས་འགན་ནི་ཉིན་རྒྱུན་མེ་ལོང་ལ་
ཁ་གཏད་དེ་ངོ་གདོང་གི་རྣམ་འགྱུར་སྦྱོར་བརྡར་བྱེད་མགོ་ཚུགས་རྒྱུ་དེ་ཡིན།
སུ་ཞིག་གིས་འདི་འདྲའི་འགུལ་སྐྱོད་ཆུང་ཆུང་ཞིག་བྱས་ནའང་ཇི་འདྲའི་
དཀའ་ཁག་ཆེ་བ་རྟོགས་སམ། ཟླ་བ་བཞི་ལྷག་འགོར་རྗེས་གཞི་ནས་འཛུམ་
མདངས་དང་མིག་ཕྱེ་བཙུམ་བྱེད་ཤེས་སོང་། ཕ་མ་གཉིས་ཀྱིས་ཐོག་མཐའ་
བར་གསུམ་དུ་ཉིན་མོ་འདི་ཐོན་པར་རེ་སྒུག་བྱེད་བཞིན་ཡོད།ངོ་གདོང་ང་ཡི་
ཡིན་ཡང་དེ་ཉིད་སླར་སོས་པའི་ཐད་ནས་ཆེས་དགའ་སྤྲོ་སྐྱེས་བཞིན་པ་ངའི་
ཕ་མ་གཉིས་ཡིན་པ་སྨོས་མེད་རེད།
ཉིན་རྒྱུན་ངས་དངོས་ལུགས་གསོ་ཐབས་སྤྱོད་པ་དང་འགུལ་སྐྱོད་བྱེད་
དགོས་ཤིང་རྐང་ལག་ཇི་ལྟར་མྱུར་སྟབས་ཅན་དུ་གཏོང་སྟངས་སྦྱོང་དགོས།
དངོས་གནས་ཡ་མཚན་པ་ཞིག་ལ། སྔར་བསམ་མི་དགོས་པའི་ནུས་པ་དག་
ད་ཆ་དཀའ་སྤྱད་འབད་འཐབ་ཀྱིས་ཁོང་དུ་ཆུད་པ་སྦྱངས་དགོས་བྱུང་། ཐོག་
དང་པོར་གོམ་ཁ་ནས་བསྐྱོད་སྐབས། ང་རང་ཧ་ཅང་ཐང་ཆད་དེ་སྟོབས་ཟད་
ཤུགས་རྫོགས་སུ་གྱུར་བས་པུས་མོའི་མཚམས་སུ་བསླེབས་པའི་ཁ་བ་ཆེན་
པོའི་ཁྲོད་དུ་བགྲོད་པ་ལྟ་བུའི་སྣང་བ་སྟེར།
ད་སྐབས། མེ་མདའི་དོན་རྐྱེན་བྱུང་ནས་ཟླ་ངོ་གཅིག་ཙམ་འདས་
སོང་། ངའི་ཁྱིམ་མི་རྣམས་སྦོར་མེན་ཧན་གྱི་ཁང་བརྩེགས་མཐོན་པོ་ཅན་
གྱི་འགྲུལ་ཁང་ཞིག་ཏུ་སྡོད་རྒྱུ་བཀོད་སྒྲིག་བྱས་ཡོད་ཅིང་། ཁོ་ཚོ་ནམ་རྒྱུན་
སྨན་ཁང་དུ་ང་ལ་བལྟ་རུ་ཡོང་གིན་ཡོད། ངའི་ནུ་བོ་གཉིས་ཀྱིས་ང་རང་ལ་
སུན་བསྐུར་མགོ་ཚུགས། འདི་ནི་ངའི་འཚོ་བ་རྒྱུན་ལྡན་ཅན་དུ་ཕྱོགས་ཀྱིན་
པའི་མཚོན་རྟགས་མངོན་གསལ་ཞིག་ཡིན། ནུ་བོ་པྲ་ཚགས་ཅན་དེ་གཉིས་
ཀས་གཞན་གྱིས་ང་ལ་བྱིན་པའི་ལེགས་སྐྱེས་དག་ཁྱེར་འགྲོ་བས་སྨན་ཁང་
དུ་འཁྲིད་མི་ཡོང་པར་ཁྱིམ་ནས་སྡོད་དུ་འཇུག་དགོས་ཞེས་ཕ་མ་གཉིས་ལ་
ཞུ་བ་འཐེན།
ནུ་པྲ་ཚགས་ཅན་དེ་གཉིས་ཀས་ང་ནི་རེག་མི་རུང་བའི་འབག་ལས་
བཟོས་པའི་བྱིས་པ་ཞིག་གི་ཚུལ་དུ་མི་འཇོག༼དྲང་མོར་བཤད་ན་དུས་
མཚམས་འདི་ཉིད་ཉིན་གཅིག་ལ་རྒྱུན་བསྐྱངས༽ པར་སླར་ཡང་ང་ལ་འཕྱ་
སྨོད་དང་རྙོག་དྲ་སློང་མགོ་ཚུགས་ནས་སུན་སྣང་བཟོས་སོང་། “མཱ་ལཱ་ལཱར་
འདི་འདྲའི་གཅེས་དགོས་དོན་ཅི་ཡིན། ” ཨ་ཐཱར་གྱིས་བཤད་རྒྱུར། “ངས་
མཐོང་སོང༌།ཁོ་མོ་འཚམས་པོ་བདེ་མོ་རེད། སྐྱོན་མི་འདུག”
ངས་གཞི་ནས་སླར་ཡང་དཔེ་ཆ་ཀློག་ཐུབ་སོང་བས་སྤྱང་ལྟོགས་ཀྱིས་ཧམ་
ཟ་བྱེད་པ་དང་འདྲ་བར༼ གཡུ་གཅལ་ལྷ་ལམ༽བཀླགས་ཚར་དུ་བཅུག དཔེ་
ཆ་འདི་ནི་དབྱིན་ཇིའི་དབུ་བཞུགས་བློན་ཆེན་ཟུར་པ་ཀི་ཏན་པུའུ་ལང་གིས་ང་
ལ་བསྩལ་བ་ཡིན། ང་རང་ཏོ་ལོ་ཞིས་ཀྱི་རང་བཞིན་ལ་དགའ་སྟེ། ཁོ་མོ་ཡུལ་ལ་
ལོག་པའི་ལམ་བུ་འཚོལ་བར་བྲེལ་འཚུབ་སྐྱེས་བཞིན་ཡོད་ཀྱང་། ལན་རེ་ལམ་
བུ་བཙལ་མཚམས་བཞག་སྟེ་དཀའ་སྡུག་ལ་ཕྲད་པའི་གྲོགས་པོ་དག་ལ་
རོགས་རམ་བྱེད་ངེས་ཏེ། དཔེར་ན་སྙིང་ཆུང་བའི་སེང་གེའམ་ཡང་ན་ལྕགས་
མི་ལྟ་བུ། ང་ལ་མཚོན་ནས་བཤད་ན། གཏམ་རྒྱུད་འདིའི་བརྗོད་གཞི་ནི་སྤྱིར་
ཀྱག་ཀྱོག་གི་འཚོ་བའི་ཁྲོད་འགོག་རྐྱེན་དང་དཀའ་ངལ་མང་པོ་ཞིག་ལ་
འཕྲད་སྲིད་ཀྱང་ཁྱོད་ཀྱིས་དམིགས་ཡུལ་འགྲུབ་པར་བྱེད་འདོད་ན་ངེས་པར་
ཧུར་ཐག་གིས་མདུན་དུ་བསྐྱོད་རྒྱུ་དེ་ཡིན།
ངའི་སྐད་ཆ་བཤད་པའི་ནུས་པ་དང་ཡིད་འཛིན་གྱི་ནུས་པ་ཡུན་གྱིས་
སླར་གསོ་བྱུང་སོང་། དང་ཐོག་ང་རང་སྨན་ཁང་དུ་ཡོང་དུས་སྨན་པ་ཧྥེ་ཨོ་
ནཱས་བྱིན་པའི་མདོག་ཟིང་སྐྱ་ཅན་གྱི་འདྲི་དེབ་སྟེང་དྲིས་པའི་དྲི་བ་དེ་དག་ལ་
ད་ལྟ་སླར་ལྟ་སྐབས་ང་རང་དངོས་ནས་ཡ་མཚར་སོང༌། ཚིག་སྦྱོར་དང་བརྡ་
སྤྲོད་ཀྱི་ནོར་འཛོལ་གང་མང་བྱུང་ཡོད། ད་བར་དུ་ངས་ད་དུང་གྲོགས་པོ་གང་
མང་ཞིག་གི་མིང་དྲན་མི་ནུས་ལ་མེ་མདའི་དོན་རྐྱེན་དང་འབྲེལ་བའི་བྱ་བ་
གཅིག་ཀྱང་ཡིད་ལ་མི་འཆར། དེའི་རྐྱེན་གྱིས་ཧུར་ཐག་གིས་བདེ་ཐང་ཡོང་
བར་བརྩོན་དགོས་ལ། མི་ཚང་མས་ངའི་རྨས་སྐྱོན་སླར་གསོ་འབྱུང་བཞིན་
ཡོད་པ་ཤེས་སུ་འཇུག་དགོས།
ང་རང་སླར་གསོ་བྱུང་བའི་བརྒྱུད་རིམ་ཧ་ཅང་བརྟན་འཇགས་ཡིན་ལ།
ངའི་རྣམ་རིག་ཀྱང་ཉིན་རེ་ལས་ཉིན་རེར་ཇེ་བཟང་རེད།
མཇུག་མཐར། ཟླ་༡༢བའི་སྐབས་སུ་ཐོག་དང་པོ་ཕྱི་རོལ་འཆམ་འཆམ་
དུ་འགྲོ་ཆོག་པའི་ཆོག་མཆན་ཐོབ་སོང་། ང་རང་ད་བར་སྨན་ཁང་དུ་བསྡད་
ནས་ཟླ་གཉིས་ལྷག་འགོར་ཡོད། ངས་ཕ་ཡུལ་དྲན་བྱུང་། ཟི་ཝ་ཐི་གྲོག་རོང་
གི་ལྗང་ཡུག་ཡུག་གི་རི་ལྡེབས་དེ་དྲན་བྱུང་། དེའི་ཕྱིར། སྨན་ཁང་དུ་བྱ་བ་
སྒྲུབ་བཞིན་པའི་དབྱི་མ་ཡིས་ང་ཚོས་སྦོར་མེན་ཧན་གྱི་རྩི་ཤིང་ལྡུམ་རར་ལྟ་
སྐོར་བྱེད་པའི་བྱེད་སྒོ་ཞིག་བཀོད་སྒྲིག་བྱས། ནད་གཡོག་མ་གཉིས་ཀྱི་འགྲོ་
རོགས་འོག་ངའི་ཨ་མ་དང་ངེད་གཉིས་མཉམ་དུ་སོང་བ་ཡིན། ཡིན་ཡང་ངའི་
ཨ་ཕ་འགྲོ་མི་ཆོག རྒྱུ་མཚན་ནི་ཁོ་རང་བརྙན་འཕྲིན་དུ་ཡང་ཡང་ཤར་མྱོང་
བ་ཡིན་པས་གཞན་གྱིས་ངོས་ཟིན་ན་པར་ཆས་ཀྱི་བརྙན་མིག་གང་མང་
རུབ་འོང་བར་དོགས་པ་ཡིན། ང་རང་རླངས་འཁོར་གྱི་ལྟག་རྒྱབ་ནས་བསྡད་
དེ་ལམ་རིང་ཐུང་ཀུན་ཏུ་མགོ་ཕར་འཁོར་ཚུར་འཁོར་གྱིས་དྲ་མའི་ཕྱི་རོལ་དུ
བལྟས་ཤིང་གང་ཡིན་ཡང་བལྟ་འདོད། ང་ལ་མཚོན་ན་རྒྱལ་ཁབ་འདིའི་ཡོད་
ཚད་ནི་རྣམ་པ་ཙམ་ཞིག་ཡིན།
ཕྱི་རོལ་ཡུལ་གྱི་གནམ་གཤིས་ཇི་འདྲ་ཡིན་པ་མི་ཤེས། ངའི་རེ་བར་
གནམ་ངོ་དྭངས་ཤིང་ཉི་འོད་འཕྲོས་པ་ཞིག་ཡིན་ན་བསམས། འོན་ཀྱང་དེ་
ལས་ལྡོག་སྟེ་ཕྱི་རོལ་དུ་གྲང་ངར་ཧ་ཅང་ཆེ། མཁའ་དབུགས་སྐམ་ཞིང་གྲང་
ངར་ཆེ་བས་ཕྱི་ལྭ་དང་སྐེ་དཀྲིས་བརྒྱབས་ཀྱང་ད་དུང་ཅུང་གྲང་བའི་ཚོར་བ་
སྟེར།
རེད་ཀྱང་ལྡུམ་རའི་ནང་གི་རྩི་ཤིང་དེ་དག་ལ་ལྟོས་དང་། ལན་རེར་ཧ་
ཅང་མཛེས་ཤིང་ལན་རེར་ཆ་མེད་དུ་སྣང་། ཡང་འགའ་རེ་རྒྱུས་ཡོད་ཞིག་
ཏུའང་སྣང་། “རིགས་འདི་ང་ཚོའི་གྲོག་རོང་དུའང་ཡོད། " ངས་ནད་གཡོག་
མར་བཤད། “ད་དུང་རིགས་འདི། ”
ཡུན་རིང་དུ་སྒོར་མ་བུད་པས་ཡིད་གཡོས་ཏེ་མགོ་བོ་འཐོམས་སོང་།
ཅུང་ཙམ་འགོར་རྗེས་ད་གཟོད་ཤེས་རྟོགས་བྱུང་། དོན་དངོས་སུ། རྩི་ཤིང་ལྡུམ་
རའི་ནང་གི་མི་གཞན་དག་ལ་མཚོན་ན་འདི་ནི་ཆེས་རྒྱུན་ལྡན་གྱི་ལྟ་སྐོར་
ཐེངས་ཤིག་ཡིན།
ང་རང་འདི་འདྲ་ཡིན་པ་མཐོང་ནས་ཨ་མའང་སྤྲོ་བ་འཕེལ་ཏེ་ཡུལ་
དངོས་ནས་ཨ་ཕར་ཁ་པར་བཏང་སྟེ “དེ་རིང་ཁོ་མོའི་སེམས་པ་ཧ་ཅང་སྐྱིད་
པའི་ཉིན་ཞིག་རེད” ཅེས་བཤད།
ཉིན་གཉིས་ཀྱི་རྗེས་སུ། ངའི་ཁྱིམ་མི་མ་ཡིན་པའི་འཚམས་འདྲི་བྱེད་
མཁན་གཞན་ཞིག་ཐོན། ཁོང་ནི་ཕ་ཁི་སི་ཐན་གྱི་ཙུང་ཐུང་ཨ་ཞི་ཧྥུའུ། ཨ་
ལི། བཀྲ་ཨར་ཏ་ལི་རེད། ཡང་གཅིག་བཤད་ན་འདས་ཟིན་པའི་པེ། པུའུ་ཐོ་
ཡི་ཁྱོ་ག་རེད། སྨན་ཁང་གིས་འདི་འདྲའི་ཐུག་འཕྲད་བྱས་ན་སྨྱན་བྱེད་གང་
མང་ཞིག་གིས་སྨོ་བ་ལྟར་རྗེས་འདེད་བཏང་ཡོང་བསམས་ནས་སེམས་ཁུར་
བྱེད་བཞིན་ཡོད། འོན་ཀྱང་། ཁོང་གི་འཚམས་འདྲི་དང་ལེན་བྱེད་རྒྱུ་ནི་ངེས་
པར་མཁོ་བ་ཡིན་ཏེ། སྲིད་གཞུང་གིས་ངའི་སྨན་ཁང་གི་འགྲོ་གྲོན་ཡོད་ཚད་
འགན་འཁུར་སྲིད་ཅེས་སྐུ་ཞབས་བཀྲ་ཨར་ཏ་ལི་ཡིས་ཁག་ཐེག་བྱས།
དེའི་རྐྱེན་ཐུག་འཕྲད་ཀྱི་བརྒྱུད་རིམ་ཡོད་ཚད་ལ་དམིགས་བསལ་
གྱི་བཀོད་སྒྲིག་བྱས་ཏེ་སྨྱན་གཟུགས་དོ་སྣང་བྱེད་པར་གཡོལ་ཐབས་བྱས།
ངས་མདོག་ཁམ་སྨུག་ཅན་གྱི་ལྭ་རིང་ཞིག་གྱོན་ཏེ་ལས་བཟོ་བའི་འགྲོ་ལམ་
བརྒྱུད་དེ་ཐོག་ཁང་གི་ཕྱི་རུ་བུད། ང་ཚོ་གསར་འགོད་པ་དང་བརྙན་ལེན་པ་
གང་མང་ཞིག་གི་གམ་ནས་སོང་ཡང་སྣང་འཇོག་བྱེད་མཁན་གཅིག་ཀྱང་མ་
བྱུང་། འདི་ནི་དངོས་གནས་གསང་མྱུལ་སྒྲུང་གཏམ་ནང་གི་དུམ་ཚན་ཞིག་
དང་མཚུངས།
རླངས་འཁོར་གཞུང་སྒྲུང་ཁང་ལྟ་བུ་ཞིག་གི་གནས་སུ་ཕྱིན། དུས་ཚོད་
ལ་ཐོན་པར་སྒུག་པའི་གོ་རིམ་ཁྲོད་ང་དང་ཨ་ཐཱར། ཧུའུ་ཧྭར་གསུམ་གྱིས་
མིང་ལ "པོ་ལིན་སྤོ་ལོ་སྤྱང་པོ" ཟེར་བའི་རྩིས་འཕྲུལ་རོལ་རྩེད་ཅིག་རྩེས།
རོལ་རྩེད་འདི་ནི་ང་རང་ཐེངས་པོར་རྩེས་པ་ཡིན་རུང་ངས་ཁོ་གཉིས་ཕམ་
པར་བྱས་སོང་། འདི་ནི་སྔོན་ཆད་ཀྱི་མཱ་ལཱ་ལཱ་ཡང་བསྐྱར་རྒྱལ་ཁམས་སུ་
བྱོན་པའི་བདེན་དཔང་ཐེངས་ཤིག་ཡིན།
ཙུང་ཐུང་དང་ཁོང་གི་བུ་མོ་ཨ་ཞི་ཧྥ་གཉིས་མཉམ་དུ་ཐོན་བྱུང་། ཙུང་ཐུང་
གིས་ང་ལ་མེ་ཏོག་ཅིག་བྱིན་པ་དང་དེའི་རྗེས་ཁོའི་བུ་མོ་ཨ་ཞི་ཧྥས་ང་ལ་
སྲོལ་རྒྱུན་གྱི་དཔུང་རྒྱན་ཞིག་ལེགས་སྐྱེས་སུ་བྱིན། སྐུ་ཞབས་བཀྲ་ཨར་ཏ་
ལིའི་ལག་པ་ངའི་མགོ་ཐོག་ཏུ་བཞག ང་ཚོའི་རྒྱལ་ཁབ་དུ་ལག་པ་མགོར་
འཇོག་པའི་རྣམ་པ་འདིས་བརྩི་བཀུར་བྱེད་པ་མཚོན། ངའི་ཨ་ཕས་ཁོང་གི་
ལག་པས་ངའི་མགོ་ཐོག་གི་ཀླད་རུས་སྤོར་ལེན་བྱས་པའི་ཆ་ཤས་སུ་རེག་
འགྲོ་བར་བསམས་ནས་རང་དབང་མེད་པར་ལུས་པོ་གསིག་གསིག་བྱས།
རེད་ཀྱང་ཐམས་ཅད་སྐྱོན་མེད་བདེ་ལེགས་རེད།
སྐུ་ཞབས་བཀྲ་ཨར་ཏ་ལི་ཡིས་ང་ཚོར་བཤད་རྒྱུར། ཁོས་ངའི་ཨ་ཕར་
སྦོར་མེན་ཧན་ནས་ཕ་ཁི་སི་ཐན་གྱི་འཁོར་བསྐྱོད་དགེ་རྒན་གྱི་བྱ་བ་ཞིག་
བཀོད་སྒྲིག་བྱས་ཟིན་ཟེར། ཁོང་གིས་ད་དུང་ང་ལ་བཤད་རྒྱུར། གང་ལའང་
སེམས་ཁུར་བྱེད་མི་དགོས། ངའི་ལས་འགན་ནི་ལུས་ཕུང་ལ་བདག་སྐྱོང་བྱས་
ཏེ་ནད་སོས་པར་བྱེད་རྒྱུ་དེ་ཡིན་ཟེར།
དེའི་རྗེས་ནས་ཁོང་གིས་ང་ལ “ཁྱོད་ནི་བུ་མོ་དཔེ་མེད་པ་ཞིག་རེད།
ཕ་ཁི་སི་ཐན་གྱི་གཟི་བརྗིད་རེད” ཟེར། ཁོང་ནི་ང་ཚོའི་རྒྱལ་ཁབ་ཀྱི་འགོ་
ཁྲིད་པ་ཡིན། ཁོང་གིས་ང་ནིVIPཡིན་པ་ལྟར་ང་ལ་འདི་འདྲའི་བརྩི་བཀུར་
བྱེད།
འདི་ནི་སྤྲོ་སྐྱིད་ལྡན་པའི་ཉིན་ཞིག་རེད། སེམས་ཁུར་ཡོད་ཚད་དེ་ངའི་
སྨན་རིན་ཇི་ལྟར་སྤྲོད་རྒྱུ་དང་ངའི་ཁྱིམ་མི་ཇི་ལྟར་བཀོད་སྒྲིག་བྱེད་རྒྱུ་སོགས་
འཇའ་ཡལ་བ་བཞིན་དུ་གྱུར།
འོན་ཀྱང་། ཨ་ཧོ། འདི་ཡང་དགའ་སྐྱོ་གཉིས་ལྡན་གྱི་ཉིན་ཞིག་རེད། རྒྱུ་
མཚན་ངས་རྟོགས་ཏེ་ང་ཚོ་དུས་ཡུན་རིང་པོ་ཞིག་ལ་ཕ་ཡུལ་དུ་ལོག་མི་ཐུབ་
པས་ཡིན།

༣༢ ཡ་མཚན།
ང་རང་གཞི་ནས་སྨན་ཁང་ནང་ནས་སྒོར་བུད་བྱུང་། ༢༠༡༣ ལོར་བདེ་
སྐྱིད་ཀྱི་འགོ་ཚུགས་སོང་། སླར་ཡང་རང་ཡུལ་དུ་ལོག་ནས་ཁྱིམ་མི་དང་ལྷན་
འཛོམས་བྱུང་ཐུབ་སོང་བའི་ཚོར་བ་ཧ་ཅང་སྨྲ་མི་ཤེས་པ་ཞིག་རེད། ད་ལྟ་ང་
ཚོ་སྡོད་ས་ནི་ཁང་བརྩེགས་མཐོན་པོའི་གྲས་ཀྱི་གློག་སྐས་སུ་བསྡད་ནས་
འགྲོ་དགོས་པའི་ཁང་མིག་ཅིག་ཡིན་ཡང་ང་ཡིས་ཡོད་ཚད་འབུལ་ཐུབ། རང་
ཉིད་ཀྱི་ཐབས་ཆག་གི་ཁང་རྙིང་དེའི་ནང་ནས་གྱང་རྡུང་སྟེ་སུའུ་ཧྥུན་ནཱ་དང་
མཉམ་དུ་རྩེད་མོ་རྩེ་རེས་བྱེད་ཐུབ་ན་གད་སྙིགས་གཙང་སྦྲ་བྱེད་དགོས་ཀྱང་
འཐད་པ་ཡིན། ཆེས་གལ་ཆེ་བ་ཞིག་ནི་ང་ཚོ་ཁྱིམ་མི་ཚང་མ་ལྷན་འཛོམས་
བྱུང་བ་ཡིན་པ་སྨྲོས་མེད་རེད།
ང་ཚོ་སྦོར་མེན་ཧན་གྱི་དག་གཙང་གི་མཁའ་དབུགས་ཁྲོད་འཆམ་
འཆམ་དུ་སོང་། འདི་ནི་ལུས་ཕུང་སླར་གསོ་བྱེད་པའི་ཐབས་ལམ་ཞིག་ཡིན
ཡིན་ཡང་ཐང་ཆད་རྒྱུ་ཧ་ཅང་སླ། སྲང་ལམ་དུ་མི་ཚོགས་དང་རླངས་འཁོར།
ད་དུང་བྲེལ་བྲེལ་འཚུབ་འཚུབ་ངང་ཕར་འགྲོ་ཚུར་འོང་བྱེད་པའི་སྤྱི་སྤྱོད་
རླངས་འཁོར་སོགས་ཡོད། འདི་དང་བསྡུར་ན་སྨན་ཁང་གི་འཚོ་བ་ནི་ཧ་ཅང་
ལྷིང་ཞིང་འཇགས། རྒྱུ་མཚན་ནི་ངའི་རྣ་བའི་དབང་བོ་ད་དུང་རྩ་བ་ནས་སླར་
གསོ་བྱས་མེད།དེའི་རྐྱེན་གྱིས་རྒྱུན་དུ་མཚམས་ཆད་པར་ཕྱོགས་བཞིར་བལྟ་
དགོས། དེ་ལྟར་བྱས་ན་ད་གཟོད་གནས་ཚུལ་གསལ་བོར་རྟོགས་ཐུབ། དཔེར་
ན་ཚོང་ཁང་དུ་འགྲོ་བ་ལྟ་བུའི་འདི་འདྲའི་འགྲོ་འོང་སླ་མོ་ཞིག་ཡིན་ཡང་ང་
ལ་དཀའ་ངལ་ཆེ་བའི་སྣང་བ་ཞིག་སྟེར། རེད་ཀྱང་། ངལ་དུབ་ཀྱིས་མནར་
ཡོད་ཀྱང་སྤྲོ་བས་ཁེངས་འདུག
ཚིག་ཇ་ཁང་ཞིག་ཏུ། ང་ཚོས་སྐྱེས་ཕོ་མོ་མང་པོ་ཞིག་གིས་མཉམ་དུ་
ལབ་གླེང་བྱེད་པ་མཐོང་། འདི་ལྟར་ཕོ་མོའི་དབྱེ་བ་མེད་པར་འཚོགས་པ་ནི་
ཟི་ཝ་ཐི་ནས་བློ་ཡུལ་དུའང་ཤར་དཀའ་འདུག སྦོར་མེན་ཧན་གྱི་སྐྱེས་མ་
ཚེས་འདི་ལྟ་བུའི་ལྭ་བ་ཞིག་ཇི་ལྟར་གྱོན་ཐུབ་སོང་བ་ཡིན་ནམ། འཁྱགས་
རེངས་སུ་མི་འགྱུར་རམ། གནས་འདི་རུ་གྲང་ངར་ཧ་ཅང་ཆེ་བའི་དགུན་ཁ་
ཡིན་རུང་སྐྱེས་མ་ཚོའི་སྒྱིད་པ་དམར་རྗེན་དུ་སྟོན་པ་དང་འཇུར་རྟ་སྣ་རིང་
གོན་ནས་འགྲོ་སྲིད། "ཁོ་མོ་ཚོས་གྲང་འཁྱགས་མི་ཚོར་བ་ཡིན་ནམ་ཡང་
ན་ཁོ་ཚོའི་སྒྲིད་པ་ནི་ལྕགས་ཀྱིས་གྲུབ་པ་ཡིན། " ངས་ཨ་མ་ལ་དེ་ལྟར་འདྲི་
སྲིད།
སྐབས་ལན་རེར། སྔ་མོར་ཕྱི་ལ་འགྲོ་སྐབས་སྐྱེས་པ་ཞིག་ང་ལ་ཕྱོགས་
ཏེ་ཚུར་ཡོང་བཞིན་པ་མཐོང་ན་ང་རང་སྐྲག་ནས་འཁུམས་པ་ཡིན། གལ་
སྲིད་བསམ་པ་དེ་ལས་ཀྱང་རྒྱ་ཡན་དུ་བཏང་ན་སྲང་ལམ་དུ་འགྲོ་བའི་སྐྱེས་
པ་རེ་རེའི་ལག་ཏུ་མེ་མདའ་ཡོད་ཅིང་ནམ་ཡིན་ཡང་འཇབ་རྒོལ་བྱེད་རྒྱུར་གྲ་
སྒྲིག་བྱས་ཡོད་འདོད། རེད་ཀྱང་། ངས་ཕ་མ་གཉིས་ལ་གནས་ཚུལ་འདི་དག་
བཤད་མི་སྲིད། འདི་ལྟར་བྱས་ན་ཁོང་གཉིས་ཀྱིས་མ་མཐའ་ཡང་ངའི་ཆེད་དུ་
སེམས་ཁུར་བྱེད་མི་དགོས་པར་སྦོར་མེན་ཧན་གྱི་ཞོགས་པའི་དག་གཙང་གི་
མཛེས་ལྗོངས་ལོངས་སྤྱོད་བྱེད་ཐུབ།
ངས་གཉེན་ཉེ་ཧ་ཅང་དྲན། སློབ་གྲོགས་དྲན། རི་རྒྱུད་དང་འབབ་ཆུ་
དེ་དག་དྲན། ད་དུང་མཛེས་སྡུག་གི་ཟི་ཝ་ཐི་གཙང་བོ་དང་ཡངས་ཤིང་རྒྱ་ཆེ་
བའི་ལྗང་མདོག་གི་ཞིང་ཁ་དྲན། ངས་ཐ་ན་རྫབ་རྫོབ་དང་འུར་ཟིང་གི་མེན་
ཀི་ལ་སྲང་ལམ་དྲན་ཡོང་། དེའི་ཕྱིར། གནས་ཚུལ་འབྱོར་ཏེ་ཕ་ཁི་སི་ཐན་གྱི་
མི་ལ་ལས་ང་ལ་སྡིགས་མོ་བྱེད་བཞིན་པ་ཐོས་སྐབས་ངའི་སེམས་ཧ་ཅང་སྡུག
ཁོ་ཚོས་ང་ནི་ནུབ་ཕྱོགས་རྒྱལ་ཁབ་ཀྱི་རྡེའུ་ཞིག་རེད་དེ་ཁྲ་ལི་ཏི། ཧོ་པུའུ་
ལུའུ་ཁི་དང་འབྲེལ་བ་དམ་ཟབ་ཡོད་ཟེར། ཁོ་ཚོས་ད་དུང་ང་ནི་དམུ་ཟི་ལམ་
བཟང་པོ་ཞིག་མ་རེད་ཟེར། ཁོ་ཚོས་ཐ་ན་ཨ་ཕས་བསམ་བཞིན་དུ་ང་ལ་མེ་
མདེའུ་ཕག་ཏུ་བཅུག་སྟེ་ཕྱི་རྒྱལ་གྱི་ཕྱུག་ཉམས་རྒྱས་སྤྲོས་ལ་རོལ་འདོད་པ་
རེད་ཟེར།
ཕ་ཡུལ་ནས་འབྱོར་བའི་གནས་ཚུལ་ཡོད་ཚད་སློབ་གྲྭ་དང་འབྲེལ་
བ་ཡོད། ང་ཚོསSkypeབཀོལ་ནས་མོ་ཉི་པཱ་དང་ཁ་བརྡ་བྱས། ཐེངས་འདིར་
ངེད་གཉིས་ཀྱིས་ཚིག་རྩོད་མ་བྱས། ཁོ་མོས་ང་རང་ཧ་ཅང་དྲན་ཞིང་བུ་མོ་
གཞན་སུ་ཞིག་གིས་ཀྱང་ཁོ་མོའི་སེམས་ན་གསལ་བའི་ངའི་སྣང་བརྙན་དེ་
ཚབ་མཚོན་བྱེད་མི་ཐུབ་ཟེར། ཁོ་མོས་ང་ལ་ཞྭ་ཞི་ཡ་དང་ཁཱ་ནེ་གཉིས་ཀྱང་
དྲག་སྐྱེད་བྱུང་ནས་ཕྱིར་སློབ་གྲྭར་ཐོན་ཡོད་ཟེར། ཁོ་མོས་ང་ལ་བཤད་རྒྱུར།
"ངའི་གྲོགས་པོ་རྣམས་ཀྱིས་སྔར་བཞིན་འདུག་གནས་ཤིག་ང་ལ་བསྐྱུར་
བཞག་ཡོད” ཟེར།
“ཨོ་རེད། ” མོས་བཤད། “ཁྱོད་ཀྱིས་ཕ་ཁི་སི་ཐན་ཞིབ་འཇུག་ལ་
སྐར་མ་བརྒྱ་བླངས་ཡོད་འདུག" འདི་ནི་ང་ལ་དོན་རྐྱེན་མ་བྱུང་བའི་སྔ་དྲོར་
རྒྱུགས་བླངས་པ་ཡིན། འདི་ནི་དོན་བཟང་རེད། རེད་ཀྱང་དོན་ངན་ཞིག་ཡོད་
པ་ནི་དེའི་རྗེས་ཀྱི་བསླབ་ཚན་དག་གི་རྒྱུགས་ལ་ཞུགས་མ་ཐུབ་པས་འཐབ་
གྲོགས་རྙིང་བ་མ་ལི་ཁི། ནུའུ་ཨར་ཨང་དང་པོ་རེད། ཁོ་མོ་ཨང་དང་པོ་ལོས་
ཡིན་ཏེ་ང་རང་མེད་པ་མ་ཡིན་ནམ།
ངའི་རྒྱུགས་འབྲས་ཇེ་ཞན་དུ་གྱུར་སོང་། འདི་ལ་ཅི་འདྲའི་ཟུར་ཟའི་
དོན་སྙིང་ལྡན་ཨང་། སྐྱེས་མའི་སློབ་གསོ་མྱོང་དགོས་པའི་ཁེ་དབང་བརྩོན་
ལེན་བྱེད་མཁན་གྱི་བུ་མོ་ཞིག་གིས་རང་ཉིད་ཀྱི་འཛིན་གྲྭའི་ཨང་དང་པོའི་
རྐུབ་སྟེགས་གཞན་ལ་ཤོར་སོང་། རེད་དེ། ངས་ངེས་པར་བརྩོན་པ་བསྐྱེད་
དགོས། དེ་ལྟར་བྱས་ན་ད་གཟོད་ཕྱིར་འཛིན་གྲྭའི་ནང་ལོག་ནས་ཨང་དང་པོ་
ལེན་ཐུབ།
མ་འགྱངས་པར་ང་རང་འགྲོ་ནུས་བཤད་ནུས་སོང་ལ་ཀློག་འདོན་ཡང་
བྱེད་ཐུབ་སོང་བ་མ་ཟད་དྲན་ཤེས་ཕྱིར་སླར་གསོ་བྱེད་ཐུབ་སོང་། འོན་ཀྱང་
ངའི་རྣ་དབང་དེ་འདྲའི་བཟང་རྒྱུ་མེད་པས་ད་དུང་སྒྲ་ཞིག་གྲག་གིན་འདུག
སྨན་པས་སེམས་ཁུར་བྱེད་བཞིན་པའི་གནད་དོན་ཞིག་ཡོད་པ་ནི་གལ་ཏེ་
ངའི་ཕོ་བའི་ནང་གི་མགོ་རུས་ཕྱིར་སྤྲད་ཚེ་ཚོར་ལོག་འབྱུང་སྲིད་ཤས་ཆེ་བ་
དེ་ཡིན།
དེའི་རྐྱེན་གྱིས་ཁོ་ཚོས་ང་ལ་བཤའ་བཅོས་མང་པོ་ཞིག་བཀོད་སྒྲིག་
བྱས་ཤིང་བཤའ་བཅོས་གསུམ་དུས་མཉམ་དུ་བྱེད་དགོས། ཐེངས་འདིར་
སྨན་པས “ཟངས་ལེབ་མགོ་རུས་གསབ་བཅོས་ཐབས” ཞེས་པ་ཞིག་བྱེད་
དགོས། བཤད་སྟངས་འདི་ནི་ཚད་མཐོན་པོ་ཞིག་རེད། དོན་དམ་པར་དེ་ནི་
ཟངས་ལེབ་ཅིག་ངའི་མགོ་རུས་ཁྲོད་དུ་འཇོག་རྒྱུ་དེ་ཡིན། སེམས་སུ་ང་རང་
ཡང༼གཡུ་གཅལ་ལྷ་ལམ༽ནང་གི་ལྕགས་མི་བཞིན་དུ་མགོ་ལ་རྡུང་སྐབས་
ཏུང་ཏུང་ཞེས་སྒྲ་གྲགས་པར་འདོད། དེ་ལས་གཞན་ངའི་ངོ་གདོང་གི་རྩ་ལམ་
བསྐྱར་གསོ་བྱེད་མཁན་སྨན་པ་དེས “མིའི་བཟོས་གློག་རྡུལ་རྣ་ཉན” ཞེས་
པའི་གློག་རྡུལ་དཔྱད་ཆས་ཆུང་ངུ་ཞིག་རྣ་བར་གཟུག་དགོས། རྗེས་སུ། ཁོས་
ང་ལ་བཤད་རྒྱུར། ཁོས་ངའི་རྣ་བའི་ཕྱི་ངོས་སུ་སྒྲ་སྡུད་ལེན་ཆས་ཤིག་གཟུག་
རྒྱུ་ཡིན་ཟེར། མགོ་རུས་ལེབ་མོ་དེའང་སྔར་གྱི་ཉར་ཚགས་བྱེད་ས་ནས་ཕྱིར་
བཏོན། འདི་དག་ཐམས་ཅད་བཤའ་བཅོས་དཀའ་མོ་ཏག་ཏག་ཡིན་ཀྱང་
སླར་གསོ་འབྱུང་བ་ཧ་ཅང་མགྱོགས། ཉིན་ལྔ་ཡི་རྗེས་སྨན་ཁང་ནས་ཕྱིར་བུད་
དེ་ཡུལ་ལ་ལོག ༼རྗེས་སུ་ང་ལ་ལེགས་སྐྱེས་ཧ་ཅང་ཁྱད་པར་བ་ཞིག་འབྱོར་
བ་ནི། སྤོས་འགྱིག་གི་སྒམ་ནང་དུ་བཅུག་པའི་ངའི་མགོ་རུས་དེ་ཡིན། ངས་
དེ་ཉིད་རང་གི་ཁང་བའི་ནང་བཞག་སྟེ་མགྲོན་པོ་ཐོན་ཐེངས་རེར་ཁོ་ཚོར་
བསྟན་པ་ཡིན།༽
གཟའ་འཁོར་འགའི་རྗེས་སུ་སྒྲ་སྡུད་ལེན་ཆས་དེ་ངའི་རྣ་བའི་ལྟག་
རྒྱབ་ཏུ་བཙུགས། ངས་སྒྲ་དམའ་མོ་ཞིག་གཅིག་འཕྲོར་གཅིག་བྱས་ནས་ཐོས་
ཤིང་རྗེས་སུ་སྨན་པའི་སྐད་སྒྲ་དེ་ཐོས་བྱུང་། དང་ཐོག་ཐོས་པའི་སྐད་ཆ་དེ་
ཅུང་མི་བདེ་བ་ཞིག་ཏུ་སྣང་ཡང་རིམ་བཞིན་ངའི་རྣ་དབང་ཡང་ཇེ་བཟང་དུ་
སོང་།
དཀོན་མཆོག་ནི་དངོས་ནས་རླབས་ཆེན་ཞིག་རེད་ཨང་། ཁོང་གིས་
ང་ཚོར་མིག་ཟུང་ཞིག་བསྩལ་ཏེ་འཇིག་རྟེན་འདིའི་མཛེས་པ་མཐོང་དུ་བཅུག
ཁོང་གིས་ང་ཚོར་ལག་ཟུང་ཞིག་བསྩལ་ཏེ་འཇིག་རྟེན་འདིའི་ཁྱད་མཚར་ལ་
རེག་ཏུ་བཅུག ཁོང་གིས་ང་ཚོར་སྣ་དབང་ཞིག་བསྩལ་ཏེ་འཇིག་རྟེན་འདིའི་
བསུང་ཞིམ་སྣོམ་དུ་བཅུག ཁོང་གིས་ང་ཚོར་དམར་པོ་སེམས་ཞིག་བསྩལ་
ཏེ་འཇིག་རྟེན་འདིའི་མཛེས་པའི་བྱ་དངོས་ཡོད་དོ་ཅོག་ལ་རོལ་མྱོང་བྱེད་དུ་
བཅུག ཡིན་ཡང་། ང་ཚོས་རྟག་པར་བྱ་དངོས་དེ་ཉིད་ཤོར་བའི་སྐབས་སུ་ད་
གཟོད་དེའི་རིན་ཐང་རྟོགས་ཐུབ།
རྣ་དབང་ཤོར་ཏེ་ཕྱིར་ཐོབ་པ་ནི་དངོས་གནས་ཡ་མཚན་ཞིག་རེད།
སློབ་འཁོར་ནང་ཐྲ་ལི་སྦན་ཞིག་གིས་ཐག་ཉེ་ས་ནས་བོའུ་ཐེངས་
གསུམ་བརྒྱབ་ནས་བུ་མོ་གསུམ་རྨས་ཀྱང་ང་ཚོ་ཚང་མ་གསོན་ཡོད།
མི་ཞིག་གིས་ང་རང་ཁུ་སིམ་དུ་གཏོང་འདོད་ཡོད་ཀྱང་རྐྱེན་འདི་བྱས་
ཏེ་མི་ཁྲི་སྟོང་མང་པོས་ཁ་གྲགས་བྱུང་།
འདི་དག་ཐམས་ཅད་ཡ་མཚན་ཞིག་རེད།

༣༣ འཚོ་བ་གསར་བ།
ད་ལྟ་ང་ཚོ་སྦོར་མེན་ཧན་དུ་གཙང་ཞིང་གྲལ་དག་པའི་ཁང་བ་ཞིག
གི་ནང་གཞི་སྡོད་བྱས་ཡོད་ལ་ཕྱིའི་ར་བསྐོར་ནི་སོ་ཕག་བརྩིགས་ཏེ་གྲུབ་པ
ཡིན། སྡོད་ཁང་དེ་ཧ་ཅང་གཙང་ཞིང་ལྗང་ལོའི་རྫོང་སྟག་པའི་སྲང་ལམ་ཞིག་
ཏུ་ཡོད། དང་ཐོག་ངས་སྨན་ཁང་ནང་མཐོང་བའི་སྲང་ལམ་དེ་དག་ཁྲོད་ཀྱི་
གཅིག་རེད། གནས་འདི་རུ་བག་ཕེབས་ཤིང་སྒྲིམ་རིམ་ལྡན་ལ་ལྷིང་འཇགས་
དང་འཇམ་ཐིང་ངེར་གནས། ལྷིང་འཇགས་ཡིན་ཐལ་དྲགས་སོང་ཟེར་ཡང་
ཆོག གནས་འདིའི་སྲང་ལམ་དུ་བྱིས་པས་སྤོ་ལོ་རྩེ་བ་མཐོང་རྒྱུ་མི་འདུག་
ཅིང་འགྲུལ་ཁང་དུ་སྐྱེས་པ་ཚོས་སྲིད་དོན་གླེང་བ་གོ་རྒྱུ་མི་འདུག་ལ། བུད་
མེད་ཚོས་ལྟག་སྐོར་ནས་ཡར་མར་བཅོ་བརྒྱད་ཀྱི་ཁ་བརྡ་བྱེད་པའང་གོ་རྒྱུ་
མི་འདུག ངའི་ཨ་ཕ་ཟི་ཝ་ཐི་རུ་ཡོད་སྐབས་སུ་ཁོ་ནི་དུས་དང་རྣམ་པ་ཀུན་
ཏུ་ཐམས་ཅད་ཀྱི་གྲོགས་པོ་ཡིན། རེད་ཀྱང་། གནས་འདིར་ཁོ་ལ་བཅར་འདྲི་
བྱེད་མཁན་མང་པོ་ཡོད་ཀྱང་གྲོགས་པོ་ངོ་མ་ཞིག་མེད། ངའི་ཨ་མ་ནི་ང་ཚོ་
ལྟར་དབྱིན་སྐད་ལ་དེ་འདྲའི་བྱང་ཆ་མི་ལྡན་པས་རྟབ་རྟབ་པོས་ཚོང་ཁང་སོ་
སོར་ཉུལ་བ་དང་རྒྱུས་མེད་ཀྱི་ཟས་རིགས་དེ་དག་ལ་བསམ་གཞིགས་གཏོང་
བ་ལས་འོས་མེད། ཧུའུ་ཧྲར་རྟག་པར་རང་ཉིད་ཀྱི་ཁང་བའི་ནང་ནས་ཕྱིར་
མི་འབུད། ངའི་བསམ་པར་ཁོས་འདས་སོང་གི་འཚོ་བར་བསྐྱར་ལོག་བྱེད་
པར་སྐྱབས་འཇུག་ཞུ་བཞིན་ཡོད་འདོད། ཉིན་ཞིག ངས་ཨ་ཐཱར་ངུ་བཞིན
པ་ཐོས། ཁོ་ནི་ང་ཚོའི་ཁྱིམ་ཚང་གང་བོའི་ནང་ཆེས་རྩེད་དགའ་ཅན་དེ་ཡིན།
ཁོ་རང་ངུ་དོན་ནི་རྩེད་གྲོགས་མེད་པས་ཡིན། ང་ཚོ་དང་ཁྱིམ་མཚེས་ཀྱི་བར་
ཐག་ནི་དབྱིན་ཁྲེ་འགའ་ལས་མེད།འོན་ཀྱང་། ང་ཚོའི་ཚོར་བ་ཞིག་ལ་དབྱིན་
ལི་གཅིག་ཡོད་པ་དང་འདྲ། ཨ་ཕས་བཤད་པ་ནང་བཞིན། ང་ཚོས་སྲང་ལམ་
གཅིག་ཏུ་འཚོ་བ་རོལ་ཡོད་ཀྱང་ང་ཚོ་ཕན་ཚུན་ལ་འཕྲད་མི་ཐུབ།
ང་ཚོ་ཕྱི་ལ་འགྲོ་ཐེངས་རེར་མི་མང་པོ་ཞིག་ཚུར་འོང་ནས་ང་དང་
མཉམ་དུ་པར་ལེན་འདོད་ཡོད། འདི་ལ་ངས་དགག་རྒྱག་མི་བྱེད། ངས་ཤེས་
ཏེ། ང་དང་མཉམ་དུ་པར་ལེན་འདོད་པ་འདི་དག་ནི་ང་རང་ལ་རྒྱབ་སྐྱོར་མཁོ་
དུས་སུ་རྒྱབ་སྐྱོར་བྱེད་མཁན་དང་ང་རང་མུ་མཐུད་དུ་མདུན་དུ་བསྐྱོད་པར་
སྙིང་སྟོབས་སྦྱིན་མཁན་དག་ཡིན། འདི་ནི་ཅི་འདྲའི་ཡ་མཚན་ཞིག་རེད་
ཨང་།མཚན་སྙན་གྲགས་ཕྱོགས་བཅུར་ཁྱབ་པ་དང་དུས་མཉམ་དུ་ཁེར་རྐྱང་
གི་སུན་སྣང་ཞིག་ཀྱང་སྐྱེས་འོང་།
རེད་ཀྱང་། ང་ཚོས་ཀྱང་རིམ་བཞིན་ད་ལྟའི་འཚོ་བ་འདི་དང་ཁོར་ཡུག་
གསར་བ་འདི་གོམས་ལོབས་སུ་འགྲོ་རུ་འཇུག་གིན་ཡོད། ད་སྐབས། ངའི་
ཨ་ཕས་ནུབ་ལྭ་དང་ཀོ་ལྷམ་གོན་ནས་བརྗིད་ཉམས་དང་བཅས་ཏེ་ལས་
ཚོགས་སུ་འགྲོ་བཞིན་ཡོད། ཨ་མས་ཀྱང་སྡེར་བཀྲུ་འཕྲུལ་ཆས་བཀོལ་འགོ་
བརྩམས། ཧུའུ་ཧྲར་གྱིས་ཁོའི་རོལ་རྩེད་འཕྲུལ་ཆསXboxདང་གྲོགས་སྒྲིག་
གིན་ཡོད། ཨ་ཐཱར་གྱིས་ཁྲོག་ལེ་ཡི་ཟས་རིགས་ཞིམ་པོ་ཞིག་བཟོས།
ང་སྔར་བཞིན་སྨན་ཁང་དུ་འགྲོ་དགོས་ཤིང་རྒྱུན་ལྡན་གྱི་སྨན་བཅོས་
དང་ལེན་དང་མུ་མཐུད་དུ་ངོས་ཤའི་ཤ་གནད་སྦྱོང་བརྡར་བྱེད་དགོས། ང་ལ་
ད་དུང་བཤའ་བཅོས་མང་པོ་བྱེད་དགོས་ཟེར། རེད་ཀྱང་། ད་ལྟ་ངས་མང་པོ་
ཞིག་ལ་བསམ་གཞིགས་བྱེད་མི་འདོད།
ཉིན་ཞིག་གི་དགོང་མོར། ངེད་ཁྱིམ་ཚང་གང་བོ་སྦོར་མེན་ཧན་གྱི་ཚོང་
ལས་ཁུལ་གྱི་སྲང་ལམ་ལ་འཆམ་འཆམ་དུ་སོང་། གྲོང་ཁྱེར་འདི་རུ་ཁྲ་ཁྲ་རིག་
རིག་གི་མི་དེ་འདྲའི་མང་བས་དངོས་ནས་ཡ་མཚན་པ་ཞིག་རེད། མེན་ཀི་ལ་
རུ་མི་ཚང་མ་བལྟས་ཚོད་ཀྱིས་གཅིག་འདྲ་ཡིན། འདི་རུ་མི་སྣ་མིན་སྣ་ཚོགས་
ཡོད། ལུས་རྩལ་ལྭ་བ་གོན་ཞིང་ངོ་རུ་ཁྲ་ཐིག་གིས་གང་བའི་སྐྱེས་པ་དང་སྐྲ་ལོ་
རིང་བོ་བཞག་པའི་མི་ནག་སྐྱེས་མ། ནུབ་ལྭ་གྲལ་དག་གོན་པའི་སྐྱེས་པ་དང་
སྐྱེས་མ། པུའུ་ཁ་གྱོན་པའི་མཁྲེགས་འཛིན་ཆེ་བའི་དམུ་ཟི་ལམ་གྱི་སྐྱེས་མ།
ད་དུང་གླང་རྫིའི་རྐང་སྣམ་གྱོན་ཞིང་མགོ་དཀྲིས་བརྒྱབ་པའི་ལོ་གཞོན་གྱི་
དམུ་ཟི་ལམ་ཡང་ཡོད། གློ་བུར་དུ་གཞོན་ནུ་ཞིག་གིས་ལྟག་རྒྱབ་ནས་ངའི་
ཨ་ཕ་བོས་བྱུང༌།
ང་ཚོ་ཁ་ཕྱིར་འཁོར་ནས་བལྟས་པ་ན་མི་འདིར་ཕི་ཧྲི་ཐོན་གྱི་གདོང་
མདོག་ཅིག་མངོན་ཡོད། རེད་ཀྱང་ཁོའི་གྱོན་པ་ནི་ནུབ་ལྭ་ཡིན།
“སྐུ་ཞབས། ” ཁོས་ངའི་ཨ་ཕར་བཤད་པ་ཐོས། “ང་ནི་ཁྱེད་ཀྱི་ཕ་
ཡུལ་གྱི་ཚོ་སྡེ་འོང་བ་ཡིན།ངས་ཁྱེད་ནི་སུ་ཡིན་ཤེས། ”
ཨ་ཕས་གནས་འདིར་ཡུལ་མི་ཞིག་ལ་ཕྲད་ཐུབ་པར་དགའ་བ་བྲོད་དེ་
ལག་འཇུ་བྱས།
ན་གཞོན་དེས་མཛུབ་མོ་ཡིས་ང་རང་སྟོན་བཞིན། “སྐུ་ཞབས། ང་ཚོ་
ཚང་མས་ཁྱེད་ཀྱི་བུ་མོའི་དོན་དུ་མིག་ཆུ་འཕངས་ཤིང་ཁོ་མོའི་དོན་དུ་སྐྱབས་
འཇུག་ཞུས་ཡོད། " ཁོས་བཤད། "འོན་ཀྱང་། ཁྱེད་ཀྱི་ད་ལྟའི་སྤྱོད་སྟངས་
བདེ་འཇགས་མ་རེད།"
ཁོས་ཨ་ཕའི་མགོ་བོ་འཐོམ་དུ་བཅུག
“སྦོར་མེན་ཧན་ནས་ཁྱེད་རང་ཕྱི་རོལ་དུ་འོང་ནས་འདི་འདྲའི་འཕྱི་
ན་མི་འོས། " ཁོས་བཤད། “གྲོང་ཁྱེར་འདིར་དགོང་མོར་བདེ་འཇགས་
མིན།"
ང་དང་ཨ་ཕ་གཉིས་ཕན་ཚུན་ལ་ཅེར་ཞིང་དེ་ནས་གཞོན་ནུ་དེས་
བཤད་པའི་སྐད་ཆ་ཨ་མ་ལ་གསལ་བཤད་ཅིག་བྱས། སྙིང་རྗེ་བའི་གཞོན་ནུ་
འདི་ང་ཚོའི་ཚུར་སྣང་གིས་མགོ་འཐོམ་དུ་བཅུག་སོང་། ངའི་ཨ་ཕ་ཁོ་རང་ལ་
དམ་དུ་འཁྱུད་པར་མ་ཟད་ཁོས་གསལ་འདེབས་བྱས་པར་བཀའ་དྲིན་ཞུས།
འོན་ཀྱང་ང་ཚོས་གསལ་བཤད་མང་པོ་བྱེད་ཐབས་མི་འདུག ང་ཚོ་ཡོང་སའི་
གནས་དེ་དང་བསྡུར་ན་གནས་འདི་ནི་ཧ་ཅང་ལྷིང་ཞིང་འཇགས་པ་ཡིན།
དབེན་ཞིང་སྒྲིག་རིམ་ལྡན་པའི་གནས་འདིར་ཡང་བདེ་འཇགས་མིན་ས་
ཞིག་ཡོད་ཚེ་གང་དུ་འགྲོ་འམ།
ང་རང་གནས་འདི་ནས་སློབ་གྲྭ་གསར་བ་ཞིག་འགྲིམས། ངས་ལུས་
ལ་དབྱིན་ཇིའི་བུ་མོའི་སློབ་གྲྭའི་སློབ་ལྭ་སྟེ། ལྗང་མདོག་གི་སྐུད་ལྭ་དང་ཁྲ་
ཐིག་ལྡན་ལ་སྒྲོག་གུ་ཅན་གྱི་ཚི་ལེན། རྐང་དོར། ད་དུང་མདོག་སྔོན་པོའི
སྨད་གཡོག་སོགས་གྱོན་ཡོད། བུ་མོ་མང་ཤོས་ཀྱིས་སྨད་གཡོག་ཐུང་ངུ་ཞིག་
གོན་འདུག འོན་ཀྱང་ངའི་སྨད་གཡོག་དེ་ཧ་ཅང་རིང་བ་མ་ཟད་ད་དུང་མགོ་
དཀྲིས་ཤིག་ཀྱང་བརྒྱབ་ཡོད། སྟབས་ལེགས་པ་ཞིག་ལ་འཛིན་གྲྭའི་ནང་དུ་
དམུ་ཟི་ལམ་གྱི་བུ་མོ་འགའ་ཡང་ཡོད། ཁོ་ཚོས་འདི་ལྟར་གྱོན་ཡོད་པས་ང་
རང་དེ་འདྲ་མིག་ལ་ཚ་བ་ཞིག་མིན། རེད་ཀྱང་བུ་མོ་ལ་ལ་ཞིག་གིས་སློབ་
གྲྭར་འབྱོར་རྗེས་སྨད་གཡོག་སྟོད་དུ་བརྫེས་ནས་ཐུང་ངུར་གཏོང་ལ་སློབ་གྲྭ་
གྲོལ་སྐབས་ད་གཟོད་མར་ཕབ་སྲིད། དེའི་རྐྱེན་གྱིས་ངའི་སེམས་སུ་ཅི་འདྲའི་
སྤྲོ་སྣང་ལྡན་པའི་རྒྱལ་ཁབ་ཅིག་རེད་ཨང་འདོད། གནས་འདི་རུ་བུ་མོ་ཚོར་
རང་ཉིད་ཀྱི་ལུས་ཕུང་གཡོག་པའི་དབང་ཆ་ཡོད་ལ་མི་གཡོག་པའི་དབང་
ཆའང་ཡོད།
འདི་རུ་ང་ཚོ་གཟུགས་འཆར་འཕྲུལ་ཆས་དང་ལག་འཁྱེར་གློག་ཀླད།
བརྙན་འཕྲིན། སྐུད་མེད་དྲ་བ་སོགས་ཡོད་ལ། འདི་རུ་རོལ་དབྱངས་དང་སྒྱུ་
རྩལ། རྩིས་འཁོར་སོགས་ཀྱི་བསླབ་ཚན་ཡོད། ཐ་ན་གཡོས་སྦྱོར་སློབ་ཁྲིད་
ཀྱང་ཡོད། ༼རང་ཉིད་ཆེས་སུན་སྣང་སྐྱེས་པའི་བསླབ་ཚན་ཡིན། ༽འདི་
དག་ཐམས་ཅད་ཀྱིས་ང་རང་ཧ་ལས་སུ་བཅུག རང་ཉིད་ནི་ཕ་ཁི་སི་ཐན་
ནས་འོངས་བ་ཡིན། གནས་དེ་གའི་སློབ་གྲྭ་ལ་དགེ་རྒན་དང་ནག་པང་མ་
གཏོགས་མེད། ལན་རེར་གློ་བར་དུ་ཡུལ་ལ་འགྲོ་འདོད་ཤིན་ཏུ་ཆེ། གློག་
ཀླད་སོགས་ཅི་ཡང་མེད་པའི་ཐབས་ཆག་གི་སློབ་ཁང་ནང་དུ་འགྲོ་འདོད་ཆེ་
འོན་ཀྱང་བསམ་གཞིགས་རེ་བཏང་ཚེ་ངའི་སློབ་གྲོགས་རྙིང་བ་དེ་དག་ཁྱད་
མཚར་ཆེ་བའི་ཚན་རྩལ་སྒྲིག་ཆས་དང་དོན་སྙིང་ལྡན་པའི་སློབ་ཁྲིད་འདི་
དག་ལ་དགའ་མོས་ཇི་འདྲ་ཆེ་བ་མི་ཤེས། སྐབས་ལན་རེར། ངས་ཁོ་ཚོའི་དོན་
དུ་སེམས་སྡུག་བྱེད་ངེས། རྒྱུ་མཚན་གནས་འདིའི་སློབ་གྲོགས་ཚོར་ཡོད་པའི་
དངོས་པོ་བཟང་བོ་དེ་དག་གཅིག་ཀྱང་ཁོ་ཚོར་མེད། འོན་ཀྱང་སྐབས་ལན་
རེར་རང་ཉིད་ཀྱི་ཆེད་དུ་སེམས་སྡུག་བྱེད་ངེས། ཅིས་ཀྱང་ཁོ་ཚོར་ཕན་ཚུན་
གྱི་འདུག་རོགས་ཡོད་ཀྱང་ང་ལ་ཅི་ཡང་མེད།
ང་དང་སློབ་གྲོགས་གསར་བ་དག་གི་བར་དུ་འགོག་དངོས་ཤིག་ཡོད་
པ་དང་མཚུངས། ལན་རེར་ཁོ་ཚོས་དགོད་གཏམ་རེ་བཤད་ན་ང་ལ་དགོད་
སྤྲོའི་ཚོར་བ་མི་འབྱུང་། ལན་རེར་ངས་དགོད་གཏམ་རེ་བཤད་ན་ཁོ་ཚོས་
དོན་ཅི་ཡང་མི་རྟོགས། ཕ་ཁི་སི་ཐན་གྱི་བུ་མོ་ཚོར་འབྲེལ་འདྲིས་བྱེད་པ་
དང་བསྡུར་ན་འདི་གའི་བུ་མོ་ཚོར་འབྲེལ་འདྲིས་བྱེད་རྒྱུ་སླ་མོ་རང་འདོད་
ཡིན། རང་ཉིད་ཀྱང་ཁོ་ཚོའི་ཁྲོད་ཀྱི་ཆ་ཤས་ཤིག་ཏུ་འགྱུར་འདོད། ཁོ་ཚོ་དང་
མཉམ་དུ་རྩེད་མོ་རྩེ་འདོད། འོན་ཀྱང་ངས་ཇི་ལྟར་བསྒྲུབ་དགོས་པ་མི་ཤེས།
དེ་བཞིན་དུ་རྩུབ་སྤྱོད་ཅན་ཞིག་བྱེད་མི་རུང་། རྒྱུ་མཚན་མི་ཐམས་ཅད་ཀྱི་
སེམས་ངོར་ང་ནི་བུ་མོ་ཡ་རབས་ཤིག་ཏུ་ངོས་བཟུང་ཡོད།
ང་ནི་ནམ་ཡང་བུ་མོ་བཟང་བོ་ཞིག་ཡིན།འོན་ཀྱང་ད་སྐབས་ངས་རང་
ཉིད་ལ་ང་རང་ཤིན་ཏུ་བཟང་ན་ད་གཟོད་འཐུས་ཞེས་བཤད། དེའི་ཕྱིར། ངས་
རང་ཉིད་ཀྱི་འགྲོ་འདུག་སྤྱོད་གསུམ་ལ་གཟབ་ནན་འཕར་མ་བྱས་པ་ཡིན།
སུས་ཀྱང་ང་ལ་འདི་ལྟར་རང་གཅུན་བྱེད་དགོས་ཞེས་བཤད་མ་མྱོང་། གལ་
ཏེ་མི་ཞིག་གིས་ང་ལ་སྐྱོན་བརྗོད་བྱེད་སྲིད་ན། དགེ་རྒན་གྱིས་ང་ལ་ནམ་རྒྱུན་
འཛེམ་དོགས་བྱེད་དགོས་དོན་མེད་པར་རང་ཁྱིམ་གྱི་བསམ་པ་བཟུང་ཞེས་
སྐུལ་མ་གཏོང་བ་དེ་ཡིན། འོན་ཀྱང་། ངའི་ན་མཉམ་གྱི་བུ་མོ་གཞན་པ་ཚོ་
ལྟར་ཅི་འདོད་གང་འདོད་བྱེད་མི་ཐུབ། རྒྱུ་མཚན་ནི་འཛམ་གླིང་ཧྲིལ་པོས་ང་
ལ་བཟུང་བའི་ལྟ་སྟངས་ཀྱི་མིག་མདངས་མི་གཅིག་པ་ཡིན། ཁྱོད་ལ་ང་རང་
ལྟ་བུའི་ཀུན་གྱིས་དོ་སྣང་བྱ་ཡུལ་ཞིག་ཏུ་གྱུར་པ་དང་མི་མང་པོ་ཞིག་གིས་
ཁྱོད་ལ་རེ་སྨོན་བྱེད་སྐབས། མི་དམངས་ཀྱིས་བཅངས་པའི་རེ་བ་དེ་ཁྱོད་ཀྱི་
སྤྱོད་ལམ་ལས་མཚོན་བཞིན་ཡོད་པར་ང་རང་ཡིད་ཆེས་ཡོད།
ངའི་འཚོ་བ་ནམ་རྒྱུན་དང་མི་འདྲ་བའི་བྲེལ་ཟིང་དུ་གྱུར། ངས་དཔེ་
ཆ་འབྲི་དགོས་ཤིང་དངོས་བྲིས་གློག་བརྙན་དབབ་དགོས་ལ་གཏམ་བཤད་
ཀྱང་སྤེལ་དགོས། དུས་མཉམ་དུ་ད་དུང་མི་མང་པོ་ཞིག་དང་ཐུག་འཕྲད་བྱེད་
དགོས། དེ་མིན་སྤྱི་འབྲེལ་སྨྱན་གཟུགས་སྟེང་དུ་བྱ་འགུལ་སྤེལ་དགོས་པའི་
ཁར་མི་སྲོག་སྐྱོབ་པའི་ལས་འགུལ་སྟེང་ཞུགས་དགོས། ང་ལ་ཇི་འདྲའི་དགའ་
འོས་བའི་དོན་མང་པོ་ཞིག་བསྒྲུབ་རྒྱུ་ཡོད། གནས་མཆོག་གང་མང་ཞིག་
ལ་འགྲོ་ཐུབ་པ་ཡིན། འོན་ཀྱང་། ནམ་རྒྱུན་ཕྱི་ལ་འགྲོ་ཐེངས་རེར་སློབ་སྦྱོང་
དང་རྒྱུགས་འབྲས་ཀྱང་ཇེ་ཞན་དུ་འགྲོ་བས་ཧ་ཅང་དཀའ་བོ་འདུག ང་ཡང་
མི་ཡིན་པས་སྐབས་རེར་ངལ་ཞིང་དུབ། སྐབས་ལན་རེར་ང་རང་འབོལ་ཁྲིའི་
སྟེང་བསྡད་དེ༼ སྤྱི་སྐད་སྨྲ་རོགས༽ ཞེས་པར་ལྟ་བའམ་ཡང་ནSkypeབཀོལ་
ནས་གྲོགས་པོ་རྣམས་དང་ཁ་བརྡ་བྱེད་འདོད། འོན་ཀྱང་། ངས་ཧ་ཅང་གཟབ་
ནན་གྱི་སྒོ་ནས་རང་ཉིད་ཀྱིས་ད་ལྟ་སྒྲུབ་བཞིན་པའི་བྱ་བར་སྟངས་འཛིན་
བྱེད་ངེས། དུས་གཏན་དུ་དེ་བཞིན་ཡིན།
གནས་འདི་ནས་ངས་མོ་ཉི་པཱ་ལྟ་བུའི་གྲོགས་བཟང་བོ་ཞིག་མ་རྙེད་ཅིང་། ཐ་
ན་མ་ལི་ཁུ། ནུའུ་ཨར་ལྟ་བུའི་དོ་ཟླ་ཞིག་ཀྱང་མ་རྙེད། འོན་ཀྱང་། སློབ་གྲྭ་གསར་
བའི་ནང་གི་སློབ་གྲོགས་རྣམས་ང་ལ་ཤིན་ཏུ་བཟང་། ངས་ཀྱང་གྲོགས་པོ་
གསར་བ་སྒྲིག་འགོ་བརྩམས། ཁོ་མོ་ཚོས་ང་རང་པོ་ལིན་སྤོ་ལོ་རྩེད་པའམ་
མཉམ་གཅིག་ཏུ་གློག་བརྙན་ལ་བལྟ་བ། ཡང་ན་ཁོ་ཚོའི་སྐྱེས་སྐར་སྤྲོ་ཚོགས་
སུ་ཞུགས་པར་གདན་འདྲེན་ཞུ་བ་རེད། ཁོ་ཚོ་ཚང་མ་སྙིང་རྗེ་ཞིང་བྱམས་དང་
ལྡན་པ། ད་དུང་རྩེད་དགའ་ཅན་གྱི་བུ་མོ་ཏག་ཏག་རེད། འོན་ཀྱང་། འདི་དག
ཐམས་ཅད་ངའི་ཕ་ཡུལ་ན་ཡོད་དུས་དང་མི་འདྲ། གནས་དེ་ནས།ང་ནི་མཱ་ལཱ་
ལཱ་ཡིན། གནས་འདི་རུ། མ་མཐའ་ཡང་འགོ་རྩོམ་དུས་ང་ནི་མཱ་ལཱ་ལཱ་ཡིན་པ་
དང་ཐྲ་ལི་སྦན་གྱིས་མེ་མདའ་ཡིས་བརྒྱབ་པའི་བུ་མོ་དེ་ཡིན། འོན་ཀྱང་། ང་
ལ་དགོས་པ་ནི་ཡང་བསྐྱར་མཱ་ལཱ་ལཱ་དང་བུ་མོ་ཕལ་བ་ཞིག་བྱས་ན་འདོད།
དང་ཐོག་ཇི་ལྟར་བུ་མོ་འདི་དག་དང་གྲོགས་བསྒྲིག་རྒྱུ་དེ་སེམས་ལའང་
དྲན་མ་མྱོང་། ང་རང་གིས་དངོས་སུ་མཐོང་བ་དང་དངོས་སུ་བརྒྱུད་མྱོང་བའི་
དོན་དེ་དག་ཁོ་མོ་ཚོས་ཤེས་མི་ཐུབ། འོན་ཀྱང་། དུས་ཚོད་ཀྱི་གོམ་འགྲོས་
དང་བསྟུན་ནས་ངས་ཀྱང་ཁོ་ཚོལའང་ངའི་བློ་ཡུལ་ལས་བརྒལ་བའི་གཏམ་
རྒྱུད་གང་མང་ཞིག་ཡོད། དེའི་རྐྱེན་གྱིས་ང་ཚོའི་བར་གྱི་མཐུན་པའི་ཆ་དེ་
མི་མཐུན་པའི་ཆ་ལས་ཤིན་ཏུ་མང་བར་མ་ཟད། ཉིན་རྒྱུན་ང་ཚོས་ཕན་ཚུན་
གྱི་སྟེང་ནས་ཤེས་བྱ་གསར་བ་ཚུར་ལེན་བྱེད་ཐུབ། ཉི་མ་རེ་རེ་བཞིན་འདས།
ངས་རང་ཉིད་ནི་སྔར་ལས་ཀྱང་སྔོན་ཆད་ཀྱི་ཕལ་བ་ཕལ་རྐྱང་གི་མཱ་ལཱ་ལཱ་
ཡིན་པར་འདོད་འགོ་ཚུགས་ལ་འཛིན་གྲྭའི་ནང་གི་བུ་མོའི་ཆ་ཤས་ཤིག་ཏུ་
གྱུར་འདུག
འོན་ཀྱང་། ཉིན་གཅིག་གི་སློབ་ཁྲིད་མཇུག་རྫོགས་རྗེས། ཐམས་ཅད་
ནམ་རྒྱུན་ལྟར་སློབ་འཁོར་ལ་བསྡད་ནས་ཕྱིར་རང་ཁྱིམ་ལ་ལོག་པ་ཡིན།
སྐབས་དེར་ངའི་སེམས་སུ་ཧུའུ་ཧྲར་སློབ་གྲྭ་གྲོལ་སྐབས་ཀྱི་བྲེལ་འཚུབ་ཀྱི་
རྣམ་པ་དྲན་ཞིང་ང་ཚོ་ནི་ཇི་འདྲའི་བྲེལ་བྲེལ་འཚུབ་འཚུབ་ཀྱིས་སློབ་གྲྭ་དང་
ཁ་བྲལ་ནས་རླངས་འཁོར་ལ་བསྡད་དེ་བརྡབ་གསིག་དང་གཡོ་སྐྱོམ་བྱེད་
ཀྱིན་མེན་ཀི་ལ་སྲང་ལམ་དུ་བསྐྱོད་པ་དྲན།

༣༤ ཕྱིར་ལོག་མི་ཐུབ་པའི་ཕ་ཡུལ།
འཇིག་རྟེན་གསར་བ་འདིའི་ནང་དུ་དོན་དག་ལ་ལ་ཞིག་སྔར་བཞིན་
འགྱུར་བ་མེད། དཔེར་ན། ངས་སྔར་བཞིན་ཧུའུ་ཧྲར་དང་ཁ་རྩོད་བྱེད། ༼ཁོས་
གལ་སྲིད་ཁ་རྩོད་བྱེད་འདོད་ཡོད་ན་ངས་ཀྱང་ཁོའི་རེ་བ་བསྐངས་བ་ཡིན།༽
སློབ་གྲྭར་འགྲོ་སྐབས་ངེད་གཉིས་ཀྱིས་སུ་ཞིག་སློབ་འཁོར་གྱི་སྔོན་གྱི་འདུག་
སྟེགས་སྟེང་སྡོད་དགོས་པར་ཁ་རྩོད་བྱེད་ངེས། སྒྲ་སྡུད་འཕྲུལ་ཆས་ཀྱི་ལེ་
ཚན་ཞིག་གི་དོན་དུ་ཁ་རྩོད་བྱེད་ངེས། ཁོས་ང་ལ་སྣ་ཆེ་ཞེས་འབོད་པ་དང་
ངས་ཁོ་ལ་ཚོ་སྟུག་ཅེས་བོས། སློབ་གྲྭར་ཐོན་ཏེ་རླངས་འཁོར་ལས་འབབ་
སྐབས་ཀྱང་ཁོས་ང་ལ་ཁུ་ཚུར་གྱིས་ཐེངས་གཅིག་བཞུ་རྒྱུ་བརྗེད་མི་སྲིད།
ངས་ཀྱང་གླགས་འདི་དང་བསྟུན་ནས་སྒོ་གཏན་པ་ན་ཁོ་ཕྱི་རུ་འགྲོ་མི་ཐུབ།
མི་དམངས་ཀྱི་མིག་ལམ་དུ་ང་ནི་ཕལ་ཆེར་གཏམ་བརྗོད་རང་དབང་དང་མི་
དབང་འདྲ་མཉམ་བརྩོན་ལེན་བྱེད་མཁན་ཡིན་མོད། འོན་ཀྱང་ཁས་ལེན་
དགོས་པ་ཞིག་ནི་ནུ་བོའི་མིག་ནང་དུ་ང་ནི་སྒེར་གཅོད་པ་ཞིག་ཡིན།
ད་དུང་། མོ་ཉི་པཱ་དང་ངེད་གཉིས་ཀྱིས་སྔོན་ཆད་ལྟར་ཁ་རྩོད་བྱེད་པ་
ཡིན། ཁོམ་སྐབས་རེ་བྱུང་ཚེ་ངེད་གཉིས་ཀྱིསSkypeབཀོལ་ནས་ཁ་བརྡ་
བྱས་པ་ཡིན། ཡིན་ཡང་ངེད་གཉིས་ཀྱིས་ནམ་རྒྱུན་འདི་ལྟར་འགོ་བརྩམས་
པ་ཡིན། "འོ། མཱ་ལཱ་ལཱ།" མོས་བཤད་སྲིད། “ཁྱོད་ཀྱིས་ང་རང་རྩ་བ་ནས་
བརྗེད་འདུག་ཨང་། " ངས་ཀྱང་ཕྱིར་ལན་དུ། "བརྗེད་སླ་མཁན་དེ་ཁྱོད་
ཡིན་པ་ལས་ང་མིན།"
ངེད་གཉིས་ཀྱིས་བག་ཚ་བའི་སྐད་ཆ་དག་བཤད་ཚར་རྗེས་ད་གཟོད་
དགའ་དགའ་སྤྲོ་སྤྲོའི་ངང་ཁ་བརྡ་བྱེད་ཐུབ།
སྐབས་ལན་རེར། མོ་ཉི་པཱ་དང་ཕ་ཡུལ་གྱི་ཉེ་མི་རྣམས་དང་ཁ་བརྡ་
བྱེད་སྐབས་དབང་མེད་དུ་ཕ་ཡུལ་ལྷག་ཏུ་དྲན། ངས་ཧ་ལམ་ལུང་གཞུང་ཟབ་
མོ་ལས་མཆེད་འོང་བའི་དུ་སྨུག་གི་དྲི་མ་དེ་སྣོམ་ཐུབ་ལ་ཧ་ཅི་པཱ་པཱའི་ལམ་
གཞུང་སྟེང་གི་ཟང་ཟིང་གི་དུང་སྒྲ་དེའང་ཐོས་ཐུབ། ང་རང་ས་ཆ་གང་མང་
ཞིག་ལ་སོང་མྱོང་། ང་ལ་མཚོན་ནས་བཤད་ན་ངའི་གྲོག་རོང་ནི་སྔར་བཞིན་
འཛམ་གླིང་གི་ཆེས་མཛེས་པའི་དག་ཞིང་ཡིན། མཇུག་མཐར་ང་རང་ཕ་ཁི་སི་
ཐན་ལ་ལོག་ངེས་ཡིན། ཡིན་ཡང་ངས་ཨར་ཕ་ཡུལ་ལ་འགྲོ་འདོད་ཅེས་བཤད་
ཐེངས་རེར། ཁོས་རྒྱུན་དུ་ཁ་གཡར་ས་ཞིག་བཙལ་ནས ་མིན། གཅེས་ཕྲུག
ཁྱོད་ལ་སྨན་བཅོས་བྱས་ཚར་མེད། དེ་བས་བྱ་བ་ཐམས་ཅད་འགྲུབ་རྗེས་ཕ་
ཡུལ་ལ་འགྲོ" ཟེར་བའམ་ཡང་ན། “གནས་འདིའི་སློབ་གྲྭ་བཟང་། ཁྱོད་
ངེས་པར་འདི་ནས་འདུག་དགོས། ཚང་མ་བསླབ་ཚར་རྗེས་ད་གཟོད་འགྲོ"
ཟེར་ངེས།
དོན་དག་ཅིག་ཡོད་པ་དངོས་སུ་མ་གླེང་ཀྱང་ང་ཚོ་ཚང་མའི་སེམས་
སུ་གསལ་བོ་ཡིན་ཏེ། ཕ་ཡུལ་ལ་མ་ལོག་པའི་སྔོན་ལ་རེ་སྒུག་རིང་མོ་ཞིག་
བརྒྱུད་དགོས་པ་ཡིན།
ཡུལ་ལ་ལོག་པ་ཞེས་པ་འདི་ནི་ང་ཚོ་ཚང་མས་གླེང་མི་ཕོད་པའི་
བརྗོད་གཞི་ཞིག་རེད་ཨང་། ལྷག་པར་དུ་ད་ལྟ་ཡིན། ཧྥ་ཙི་ལུའུ་ལ་གང་དེ་
སྔོན་གྱི་ཟི་ཝ་ཐི་ཡི་ཐ་ལི་སྦན་གྱི་མགོ་གཙོ་ནས་ཕ་ཁི་སི་ཐན་གྱི་ཐྲ་ལི་སྦན་
གྱི་མགོ་གཙོར་བསྡད་འདུག
ངས་ཤེས་ཏེ། གནས་འདིའི་འཚོ་བ་གསར་བ་ངའི་ནུ་བོ་ཚོ་ལ་མཚོན་
ན་སྐབས་ལན་རེར་ཅུང་ལོབས་དཀའ། ཁོ་ཚོའི་བསམ་པ་ཞིག་ལ་རླུང་ནག་
འཚུབ་མ་ཞིག་གིས་ཁོ་ཚོ་ཕ་ཁི་སི་ཐན་ནས་ཁུར་ཏེ་གཡུག་ཐེངས་གཅིག་
གིས་གོ་ལའི་ངོས་གཞན་གྱི་ཡུལ་གྲུ་ཆ་མེད་ཞིག་ཏུ་འཕངས་བར་འདོད།
ཨ་ཐཱར་ལ་མཚོན་ན་ཁོས་ཆེས་བློ་ཡིས་དཔག་དཀའ་བ་ནི་བརྙན་
འཕྲིན་ལེ་ཚན་མང་པོ་ཞིག་གིས་ཉིན་རྒྱུན་ང་ལ་བསྐོར་ཡོད་པ་དེ་ཡིན།
”ངས་མཱ་ལཱ་ལཱར་ཅིའི་ཕྱིར་འདི་འདྲའི་སྙན་གྲགས་ཤིག་ལྡན་དགོས་དོན་མི་
གོ" ཁོས་ཨ་ཕར་བཤད། "བུ་མོ་འདིས་ཅི་ཞིག་བསྒྲབས་སོང་བ་རེད། "
འཛམ་གླིང་གི་ངོས་ནས་བརྗོད་ན་ང་ནི་མཱ་ལཱ་ལཱ་ཡིན་ཀྱང་སྲིད། མི་
དབང་གི་ཆེད་དུ་ཧུར་ཐག་གིས་བརྩོན་ལེན་མཁན་གྱི་བུ་མོ་ཞིག་ཡིན། ངའི་
ནུ་བོ་ཚོའི་ངོས་ནས་བརྗོད་ན་ང་ནི་སྔོན་ཆད་ཀྱི་མཱ་ལཱ་ལཱ་ཡིན། ལོ་འདི་
འདྲའི་རིང་པོ་ཞིག་ལ་ཁོ་ཚོ་དང་མཉམ་དུ་འཚོ་བ་རོལ་ཞིང་ཁ་རྩོད་ཚིག་
རྩོད་བྱེད་མཁན་གྱི་ཨ་ཅེ་ཙམ་ཞིག་ཡིན།
ངའི་ཨ་མས་ང་རང་བུ་མོ་ཆེ་བ་ཞིག་ཡིན་པ་ལྟར་མི་བྱེད་པར་བྱིས་པ་
ཞིག་གི་ཚུལ་དུ་བཟུང་ནས་ང་ལ་ལྷག་ཏུ་བདག་སྐྱོང་བྱེད། སྐབས་ལན་རེར་
ཁོ་མོར་རྒྱུ་རྐྱེན་གང་ཡང་མེད་པའི་སྒོ་ནས་ཚུར་རྒྱུག་ཡོང་སྟེ་ང་དང་དམ་
པོར་འཁྱུད་པ་རེད། ངས་ཤེས་གསལ་ཏེ་སྐབས་ཐོག་དེར་ཁོ་མོའི་སེམས་སུ
ང་རང་ཨེན་ཙམ་གྱིས་ཤོར་སོང་བ་དྲན་བཞིན་ཡོད། ངས་ནམ་རྒྱུན་ཁོ་མོས་
མགོ་དཀྲིས་བཅིངས་ཏེ་ལྟག་རྒྱབ་ཀྱི་མེ་ཏོག་ལྡུམ་རའི་ནང་འཆམ་འཆམ་ལ
འགྲོ་བ་མཐོང་། ཕ་ཡུལ་དུ་ཡོད་པ་ནང་བཞིན་ཁོ་མོས་སྒེའུ་ཁུང་ཁར་ཟས་
ལྷག་བཞག་སྟེ་བྱིའུ་རྣམས་ལ་ཟ་རུ་འཇུག་པ་རེད། ཁོ་མོས་སློབ་གྲྭར་མ་སོང་
གོང་ངེད་ཚང་ལ་ཡོང་ནས་ནངས་ཇ་འཐུང་བའི་བྱིས་པ་དེ་དག་དྲན་བཞིན་
ཡོད་ལ་ད་སྐབས་སུ་ཞིག་གིས་ཁོ་ཚོ་ལྟོགས་སུ་འཇུག་གིན་ཡོད་མེད་ལ་
སེམས་ཁུར་བྱེད་བཞིན་པ་ངས་ཁག་ཐེག་བྱེད་ཐུབ།
སྐབས་ལན་རེར་ཨ་ཕའང་ངུ་སྲིད། དོན་རྐྱེན་བྱུང་རྗེས་ཀྱི་ཉིན་མགོ་མ་
དག་ལ་ང་རང་ཤི་གསོན་གྱི་ཕ་མཐའ་རུ་འཕག་འཚག་བྱེད་དུས་ཕྱིར་རྟོག་རེ་
བྱས་ན་ཁོ་རང་ཡང་ངུ་སྲིད། དོན་རྐྱེན་དེ་ཡིད་ལ་དྲན་ཐེངས་རེར་ཁོ་རང་ངུ་
སྲིད། ཉིན་གུང་གཉིད་ལས་སད་དེ་ར་བསྐོར་ནང་གི་བྱིས་པ་ཚོས་སྐད་ཅོར་
བརྒྱབ་པ་ཐོས་ཚེ་ངུ་སྲིད་པ་རེད།
ང་རང་ཁོང་ཁྲོ་དྲག་ཏུ་ལངས་མི་སྲིད། ཡིན་ཡང་མི་ལ་ལས་ཨ་ཕས་
ངའི་ཆག་སྒོ་ལ་འགན་འཁུར་བྱེད་དགོས་ཟེར་བ་ཐོས་སྐབས་ང་རང་ཁོང་ཁྲོ་
རབ་ཏུ་ལངས་སྲིད། སྐད་ཆ་དེས་ཨ་ཕས་ང་ལ་བཙན་གྱིས་བསྒྲུབ་དུ་འཇུག་
བཞིན་པ་ལྟ་བུ་ཞིག་དང་ང་རང་ཉིད་ལ་ཀླད་པ་མེད་པ་ཞིག་ལྟ་བུ་བཤད་
བཞིན་འདུག གལ་ཏེ་ཁོ་ཚོས་ཨ་ཕའི་གནས་བབ་འདི་དང་དོན་གང་མང་
ཞིག་བློས་བཏང་བ་མཐོང་ཚེ་འདི་ལྟ་བུའི་སྐད་ཆ་བཤད་མི་སྲིད། ལག་སྟོང་
ངང་མགོ་བརྩམས་ཏེ་ལོ་ངོ་༢༠ལྷག་ལ་སློབ་གྲྭ་འདི་བཙུགས་པ་སོགས་གྲུབ་
འབྲས་ཡོད་ཚད་དོར་ཟིན་པ་རེད། ད་སྐབས་ཀྱི་སློབ་གྲྭ་འདིར་སློབ་ཁྲིད་ཐོག་
ཁང་གསུམ་དང་སློབ་མ༡༡༠༠ལྷག་ཡོད། སྔོན་ཆད། ཞོགས་པར་སློབ་གྲྭའི་
སྒོ་ཁར་ལངས་ཏེ་སློབ་གྲྭར་འགྲོ་བའི་སློབ་མ་རྣམས་དང་ལག་བརྡ་གཏོང་རྒྱུ་
ནི་ཆེས་དགའ་བའི་དོན་དག་ཡིན། ཧུའུ་ཧྲར་སློབ་གྲྭ་སྔར་བཞིན་གནས་དེར་
ཡོད། ཉིན་རྒྱུན་སློབ་མ་མང་པོ་ཞིག་གིས་སྒོ་ཆེན་དེ་ལས་སློབ་གྲྭར་འགྲོ་འོང་
བྱེད་བཞིན་ཡོད་ཀྱང་རྣམ་པ་དེ་ཨ་ཕས་མཐོང་མི་ཐུབ།
ད་ལྟ་ཁོ་རང་སྔར་ལས་མང་བའི་ཚོགས་འདུ་སྣ་མང་ལ་ཞུགས་དགོས།
ཁོས་ཟི་ཝ་ཐི་རུ་བསྒྲུབས་པ་ནང་བཞིན། སྐྱེས་མས་སློབ་གསོ་མྱོང་བའི་ཁེ་
དབང་བརྩོན་ལེན་དང་ཞི་བདེའི་ལྟ་གྲུབ་དྲིལ་བསྒྲགས་བྱེད་པ་ཡིན། ད་ལྟ་
གཞན་གྱིས་ཁོའི་གཏམ་ལ་ཉན་འདོད་ཆེ་བ་ནི་ངའི་རྐྱེན་གྱིས་ཡིན། ཁོ་རང་
འདི་ལྟ་བུའི་གནས་བབ་ལ་ཅུང་ལོབས་ཀྱིན་མེད་པ་ངས་རྟོགས་པས་གཙོ་
ཕལ་བརྗེ་ན་ད་གཟོད་འོས་པ་རེད། “སྔོན་ཆད་མི་ཚང་མས་མཱ་ལཱ་ལཱ་ཤེས་
ངེས། རྒྱུ་མཚན་ཁོ་མོ་ནི་ངའི་བུ་མོ་ཡིན། ྋ ཁོས་བཤད། “འོན་ཀྱང་ངས་
ཁེངས་རློམ་དང་བཤད་ཆོག་པ་ཞིག་ནི་ད་སྐབས་ཚང་མས་ང་རང་ཤེས་ངེས།
རྒྱུ་མཚན་ང་ནི་མཱ་ལཱ་ལཱ་ཡི་ཨ་ཕ་ཡིན།
བདེན་ཏེ། ང་རང་སྐབས་འདིར་ཕྱིར་ལོག་ན་ཉེན་ཁ་ཧ་ཅང་ཆེ། རེད་
ཀྱང་། ཉིན་ཞིག་ཕ་ཡུལ་ཧ་ཅང་དྲན་སྐབས་ཤིག་ལ། གློ་བར་དུ་སེམས་སུ་ཕ་
ཁི་སི་ཐན་གྱི་གཉེན་མི་རྣམས་ཚུར་བོས་ནས་འདིར་འཛོམས་ཆོག་ཨང་སྙམ་
པའི་བསམ་ཚུལ་ཞིག་སྐྱེས་བྱུང་། ཞྭ་ཞི་ཡ་དང་ཁཱ་ནེ་གཉིས་ཀྱིས་ཀྱང་དབྱིན་
ཇིར་སློབ་སྦྱོང་བྱེད་བཞིན་ཡོད་ལ་སློབ་གསེང་སྐབས་ང་ཚོ་ཡོད་སའི་གནས་
འདིར་ཡོང་ནས་མཉམ་དུ་བསྡད་པ་ཡིན།
ཁང་བའི་ནང་མགྲོན་པོས་ཁེངས་ཤིང་དགོད་སྒྲས་སིམ་ཡོད་སྐབས་
ངའི་ཨ་མའི་སེམས་ཁམས་ཀྱང་ཇེ་བཟང་དུ་འགྲོ་བ་རེད། ཁོ་མོའི་སེམས་
ཁམས་ཇི་ལྟར་སྐྱིད་ན་བྱ་དངོས་གསར་བ་མང་པོ་ཞིག་ལ་དེ་ལྟར་རྒྱུས་ལོན་
བྱེད་འདོད་ཡོད། མོས་སླར་ཡང་དབྱིན་སྐད་སྦྱངས་འགོ་བརྩམས་པར་མ་
ཟད། མི་ཚོགས་ཀྱི་གྲས་ནས་མགོ་དཀྲིས་མ་བརྒྱབ་པར་གདོང་བསྟན་ཏེ་
འགྲོ་ཐུབ་པ་དང་ཐ་ན་གཞན་གྱིས་རང་ལ་པར་ཡང་རྒྱག་ཏུ་འཇུག་པ་ཡིན།
ཨ་ཕས་ཁྱིམ་ཚང་གི་ལས་ཀ་གསར་བ་ཞིག་ཁུར་དུ་བླངས། ཉིན་
འགའི་སྔོན་ལ་ངས་ཁོ་ལ་ང་དང་ཁོང་གཉིས་ཀྱིས་ཕྱི་རོལ་ནས་སྐྱེས་མའི་
ཁེ་དབང་བརྩོན་ལེན་བྱེད་སྐབས་ཨ་མ་གཅིག་པུ་ཁྱིམ་དུ་བསྡད་དེ་ལས་ཀ་
ཡོད་ཚད་ལས་སུ་བཅུག་པ་རེད་ཅེས་ཟུར་ཟ་བྱས། ད་སྐབས། ཁོ་ཉིན་རྒྱུན་སྔ་
མོར་ལངས་ཏེ་ནངས་ཇ་གྲ་སྒྲིག་བྱེད་པ་རེད། ཁོས་གཡོ་སྐོལ་བྱེད་མཁས་པོ་
ཡོད་པ་ནི་ནམ་ཡང་སྒོ་ང་བསྲེགས་མ་ཁོ་ན་ཡིན།ཁོས་ཁ་ཟས་གཡོ་སྐོལ་གྱི་
སྟེང་ལུས་སེམས་ཡོད་ཚད་ཕུལ་ཡོད།འོན་ཀྱང་དེ་འདྲ་ཞིམ་རྒྱུ་མེད།
འགྲོ་འོང་གི་མི་ཚེའི་ཁྲོད་ཁོས་རྟུལ་ཕོད་ཀྱི་བྱ་བ་གང་མང་ཞིག་
བསྒྲུབས། ལུས་ལ་སྐར་ལི་ཙམ་ཡང་མེད་དུས་སློབ་གྲྭ་བསྒྲུབས་པ་ཡིན།
གནོན་ཤུགས་ལ་གདོང་གཏད་དེ་བུ་མོའི་ཁེ་དབང་དང་བུ་མོའི་སློབ་གསོ་
མྱོང་བའི་དབང་ཆར་འབོད་སྐུལ་བྱས། ཐ་ལི་སྦན་གྱི་འཇིགས་སྐུལ་ལ་སྐྲག་
སྙིང་མེད་པར་དཔའ་ངར་ཆེན་པོས་མདུན་དུ་འགྲེང་མྱོང་།
ངའི་རྟུལ་ཕོད་ལྡན་ལ་ཁེངས་རློམ་སྐྱེས་རུང་བའི་ཕི་ཧྲི་ཐོན་གྱི་ཨ་ཕས་
ད་ལྟ་སྣོད་ཅ་ལག་ལ་ཁ་གཏད་འཇལ་དགོས་སོང་

༣༥ ལོ་འཁོར་གཅིག་གི་སྤྲོ་སྐྱིད།
མེ་མདས་བརྒྱབ་པའི་དོན་རྐྱེན་བྱུང་ནས་ལོ་འཁོར་གཅིག་འགོར་ལ་ཉེ་
བའི་སྐབས་འདིར། གསར་འགོད་པ་མང་པོ་ཞིག་ངའི་སར་བཅར་འདྲི་བྱེད་དུ་
ཡོང་བ་ཡིན། ངའི་ཆགས་འཇིག་གིས་རྟག་ཏུ་ཁོ་ཚོ་སྡུག་ལ་གཏད། ཁོ་ཚོས་
འདི་ལྟ་བུའི་སྐད་ཆ་བཤད་པ་ཡིན་ཏེ། “ཁྱོད་དང་ཁྱོད་ཀྱི་ཁྱིམ་མི་ཕ་ཡུལ་
དང་མི་བྲལ་ཐབས་མེད་བྱུང་། ཁྱོད་ཚོས་འཇིགས་སྐྲག་གི་ཀློང་ནས་འཚོ་བ་
རོལ་ཏེ་སྡུག་གང་མང་ཞིག་མྱངས་སོང་། " དོན་དག་འདི་དག་དངོས་སུ་
བརྒྱུད་མཁན་ནི་ང་རང་ཡིན་ཡང་ཁོ་ཚོ་ལྟ་བུའི་སེམས་སྡུག་ཅིག་མེད། ངས་
བསམ་ན་འདི་ནི་རང་ཉིད་ཀྱིས་ངོས་མི་མཐུན་ས་ནས་རང་ཉིད་ཀྱི་གནས་
བབ་ལ་བལྟས་རྐྱེན་ཡིན་པར་འདོད། གལ་ཏེ་ངས་རྒྱུན་དུ་རང་ཉིད་ལ “མཱ་
ལཱ་ལཱ། ཁྱོད་ནམ་ཡིན་ཡང་རང་ཁྱིམ་ལ་ལོག་མི་ཐུབ། རྒྱུ་མཚན་ཁྱོད་ནི་ཐ་
ལི་སྦན་གྱི་དམིགས་འབེན་མི་སྣ་ཡིན” ཞེས་བཤད་ན། ང་རང་མུ་མཐུད་དུ་
སྡུག་བསྔལ་གྱིས་མནར་རྒྱུ་ལས་མེད།
འོན་ཀྱང་ངས་ནི་འདི་ལྟར་བསམ་པ་ཡིན། ངས་མཐོང་ཐུབ། ངས་ཐོས་
ཐུབ། ངས་སྐད་ཆ་བཤད་ཐུབ། ང་རང་སློབ་གྲྭར་འགྲིམས་ཐུབ། ངས་རང་
གི་ནུ་བོ་གཉིས་དང་རྩོད་པའང་བྱེད་ཐུབ། ངའི་ཚེ་སྲོག་ལ་གོ་སྐབས་ཐེངས་
གཉིས་པ་ཐོབ་སོང་། ང་རང་དཀོན་མཆོག་གི་དགོངས་པ་ལས་ཐར་སོང་།
གསར་འགོད་པ་ཚོས་ད་དུང་ང་ལ་སྐྲག་སྣང་སྐྱེས་སམ་ཞེས་འདྲི།
ངས་མི་སྐྲག་ཅེས་བཤད། འདི་ནི་བདེན་གཏམ་ཡིན། འོན་ཀྱང་ངས་
རང་ཉིད་སྐྲག་སའི་དོན་གཅིག་ཡོད་པ་མ་བཤད། ངས་ལན་རེར་མ་འོངས་
པའི་ང་ནི་སྔར་གྱི་མཱ་ལཱ་ལཱ་དེ་ཡིན་མིན་དང་མ་འོངས་པའི་རང་ཉིད་ལ་སྔར་
ཐོབ་པའི་བྱ་དགའ་དེ་དག་འཚམ་མིན་ལ་སེམས་ཁུར་བྱས་པ་ཡིན།
སྐབས་ལན་རེར་གསར་འགོད་རྣམས་ཀྱིས་ངའི་ནུ་བོ་གཉིས་དགའ་
དགའ་སྤྲོ་སྤྲོའི་ངང་རྩེ་བཞིན་པ་མཐོང་ནས་ཁྱོད་རང་བྱིས་པའི་ཁེ་དབང་
བརྩོན་ལེན་བྱེད་པའི་བྱ་འགུལ་ནང་ཞུགས་པས་རང་ཉིད་ཀྱི་བྱིས་པའི་ལང་
ཚོ་ནི་དེ་ལས་ལྡོག་སྟེ་མེད་པར་བཟོས་སོང་སྙམ་མམ་ཞེས་འདྲི་སྲིད།
ངས་ཁོ་ཚོར་ལོ༡༡སྟེང་བག་མར་བརྫངས་པའི་བུ་མོ་ཆུང་ཆུང་དེ་དག་
ལ་སོམས་དང་། ཁྱིམ་ཚང་གསོ་ཆེད་གད་སྙིགས་བཏུ་རུ་འགྲོ་བའི་བྱིས་པ་
དེ་དག་ལ་སོམས་དང་། ཡང་ན་མདེའུ་དང་འགད་རྫས་སོགས་ཀྱིས་ཚེ་སྲོག་
འཕྲོག་པའི་བྱིས་པ་དེ་དག་ལ་སོམས་དང་། ཁོ་ཚོའི་བྱིས་པའི་ལང་ཚོ་ད་
གཟོད་འཕྲོག་སོང་བ་རེད།
ཡང་སྐབས་ལན་ལེར། གསར་འགོད་པ་རྣམས་མེ་མདས་བརྒྱབ་པའི་
དོན་རྐྱེན་ཁོ་ནར་སྤྲོ་བ་འཕེལ་བ་ལས་ང་རང་སྤྱི་ཚོགས་བྱ་འགུལ་ནང་
ཞུགས་པར་སྤྲོ་བ་འཕེལ་གྱི་མེད་པ་འདྲ།
འདིས་ང་རང་སེམས་སྡུག་ཏུ་བཅུག་སོང་། འོན་ཀྱང་ངས་རྒྱུས་ལོན་
བྱེད་ཐུབ། མཚར་འཛིན་གྱི་བསམ་པ་ནི་མིའི་རིགས་ལ་ལྷན་སྐྱེས་སུ་མངའ་
བའི་རང་གཤིས་ཤིག་ཡིན། གནད་དོན་འདིའི་ཐད་ནས་ངས་ནི་འདི་ལྟར་
བསམ་པ་ཡིན། ཁོ་ཚོས་ང་ལ་གནོད་པ་བསྐྱལ་ཞིང་ངའི་ལུས་སྟེང་དུ་བསུབ་
ཐབས་མེད་པའི་རྨས་ཤུལ་བཞག
འོན་ཀྱང་། དྲག་སྤྱོད་དང་སྐྱོ་གར་གྱི་ཁྲོད་དུའང་གོ་སྐབས་ཡོད་སྲིད།
ངའི་སེམས་སུ་མཱ་ལཱ་ལཱའི་ཐེབས་རྩ་ཚོགས་པས་དོན་བཟང་མི་ཉུང་བ་ཞིག་
བསྒྲུབས་ཟིན་པར་མ་ཟད་ད་དུང་མུ་མཐུད་དུ་སྒྲུབ་རྒྱུ་ཡིན་པ་དྲན་དུས་ནམ་
ཡང་འདི་ཉིད་བརྗེད་མི་སྲིད།
ང་ཚོས་ཟི་ཝ་ཐི་ནས་ཁྱིམ་ཚང་གཞན་གྱི་གཡོག་མོར་གྱུར་བའི་བུ་
མོ་དེ་དག་ལ་རོགས་སྐྱོར་བྱེད་པའི་འཆར་གཞི་ཞིག་ལག་བསྟར་བྱེད་འགོ་
བརྩམས། ང་ཚོས་ཁོ་མོ་ཚོར་རོགས་དངུལ་འདོན་སྤྲོད་བྱས་ནས་སློབ་གྲྭར་
འགྲིམ་ཐུབ་པ་དང་མཇུག་མཐར་གཞི་ནས་རང་རྐྱ་འཕེལ་ཐུབ་པར་བྱས།
ངས་ཅོར་ཏན་གྱི་བྱིས་པ་ཚོར་རོགས་སྐྱོར་བྱེད་འདོད་ཆེན་པོ་ཡོད། ཟླ་འགའ་
ཡི་འབྲེལ་འདྲིས་བརྒྱུད་མཐར་ང་ཚོ་སི་རི་ཡར་ཐེངས་གཅིག་བསྐྱོད་ནས་
དབུལ་དམངས་ལ་རོགས་སྐྱོར་བྱེད་རྒྱུ་བཀོད་སྒྲིག་བྱས། ཁོ་ཚོའི་ཁྲོད་དུ་ལོ་
གསུམ་ལ་སློབ་གྲྭ་འགྲོ་མ་མྱོང་བའང་ཡོད། ང་ཚོ་གནས་དེ་རུ་ལྭ་བ་རྫོབ་
པོ་གྱོན་ཞིང་རྐང་རྗེན་ཡིན་པ་དང་ཁྱིམ་ནོམ་ཡོད་ཚད་ཁུག་མ་ཆུང་ཆུང་
ཞིག་གི་ནང་དུ་བཅུག་པའི་བྱིས་པ་གང་མང་དང་ཕྲད། ངས་ནམ་ཡང་ཁོ་ཚོ་
བརྗེད་མི་སྲིད་པར་བྱིས་པ་འདི་ཚོར་རོགས་བྱས་ནས་ཟས་གོས་སྡོད་ཁང་
འཚོལ་བ་དང་སློབ་གསོ་མྱོང་དུ་འཇུག་རྒྱུ་ནི་ང་ཚོའི་འགན་ཁུར་ཡིན་པར་
མ་ཟད་ང་ཚོས་སྒྲུབ་ཀྱང་སྲིད།
ངས་བསམ་ནཾ་འཇིག་རྟེན་ནི་ཁྱིམ་ཚང་ཆེན་པོ་ཞིག་ཡིན། མི་གཅིག་
དཀའ་ཁག་དང་ཕྲད་ཚེ་མི་ཚང་མས་ཁོ་ལ་རོགས་རམ་བྱེད་དགོས་པ་ཡིན།
རྒྱུ་མཚན་ནི་མི་རྣམས་ཀྱིས་ང་ལ་རྒྱབ་སྐྱོར་བྱེད་སྲིད་ཟེར་དུས་དོན་དངོས་སུ་
ཁོ་ཚོས་སྐྱེས་མས་སློབ་གསོ་མྱོང་བར་རྒྱབ་སྐྱོར་བྱེད་ཟེར་བ་ཡིན།
དེའི་ཕྱིར། ཐྲ་ལི་སྦན་གྱིས་ང་ལ་མེ་མདས་བརྒྱབ་པ་ཡིན། འོན་ཀྱང་ཁོ་
ཚོས་ངའི་ལུས་པོ་བརྟོལ་ནུས་པ་ལས་ང་ཡི་ཕུགས་བསམ་རྩ་བརླག་དང་དད་
སེམས་ཁྱུར་མིད་བྱེད་མི་ཐུབ་ཅིང་བུ་བུ་མོ་ཐམས་ཅད་སློབ་ཁང་ནང་འདུག་
ཐུབ་རག་བར་ང་ཡི་སྐད་འབོད་མཚམས་འཇོག་ཏུའང་འཇུག་མི་ཐུབ།
མི་ཁྲི་སྟོང་མང་པོས་ང་ལ་སྐྱབས་འཇུག་ཞུ་བཞིན་མཆིས་ཤིང་དཀོན
མཆོག་གིས་ང་རང་གསོན་དུ་བཅུག་སོང་། ང་རང་གསོན་པ་ལ་རྒྱུ་རྐྱེན་ཡོད།
ངས་རང་ཉིད་ཀྱི་ཚེ་སྲོག་བཀོལ་ནས་གཞན་ལ་རོགས་རམ་བྱེད་དགོས།

མཇུག་གི་གཏམ།
མི་ཚོགས་རྦ་ཀློང་ཁྲོད་ཀྱི་བུ་མོ་ཞིག
རང་ལོ ༡༦ གི་སྐྱེས་སྐར་གྱི་ཉིན་དེར། ང་ལ་ཆེས་ཁྱད་པར་ཅན་གྱི་
ལེགས་སྐྱེས་ཤིག་འབྱོར་སོང་སྟེ། མཉམ་འབྲེལ་རྒྱལ་ཚོགས་ནས་གཏམ་
བཤད་པར་གདན་དྲངས། ལོ་དེར་ང་རང་ཉིག་ཡོག་ལ་ཐེངས་གཉིས་བསྐྱོད།
འདི་ནི་ཐེངས་དང་པོ་ཡིན། གཟུ་ཉན་ཚོགས་འདུའི་སྟེང་མི ༤༠༠ ལྷག་ཡོད།
ཁོ་ཚོ་ནི་འཛམ་གླིང་ས་ཆ་སོ་སོ་ནས་ཐོན་པའི་མཐོ་རིམ་འགོ་ཁྲིད་མི་སྣ་
རེད། དཔེར་ན། མཉམ་འབྲེལ་རྒྱལ་ཚོགས་ཀྱི་དྲུང་ཡིག་ཕན་ཅིན་བུན་དང་
དབྱིན་ཇིའི་དབུ་བཞུགས་བློན་ཆེན་ཟུར་པ་ཀུན་ཏན། པུའུ་ལང་། དེ་མིན་ང་
དང་འདྲ་བའི་བྱིས་པ་ཕལ་བའང་ཡོད་པ་སྨོས་མེད་རེད། སྐྱེས་སྐར་འདི་ནི་
ན་ནིང་གི་སྐབས་འདིའི་ཕ་ཁི་སི་ཐན་གྱི་བབ་བརླིང་ཡིན་ལ་སྐྲག་སྣང་གིས་
ཁེངས་བའི་སྐྱེས་སྐར་དེ་དང་བསྡུར་ན་གཏན་ནས་མི་འདྲ།
ངེད་ཁྱིམ་མི་གང་བོ་ཉིག་ཡོག་ཏུ་འབྱོར། པེ་རུ་དཔེ་ནས་ང་ཚོས་རོལ་
དབྱངས་ཟློས་ཀར༼ཨན་ཉི་ཆུང་བ༽ ལ་བལྟས། ང་ཚོ་བསྡད་པའི་ཆང་ཁང་
དེ་རུ་ཁོ་ཚོས་དངུལ་སྡེར་གྱིས་ཕི་སོབ་བག་ལེབ་ཁང་བའི་ནང་དུ་བསྐྱལ་
ཡོང་། གཉིད་ཀྱིས་དུབ་པར་བྱེད་པའི་སྦོར་མེན་ཧན་དང་བསྡུར་ན་ང་ནི་
ཉིག་ཡོག་གི་གྲ་རྒྱས་འུར་ཟིང་ལ་ལྷག་ཏུ་མོས། མ་ཟད། ༼མོ་བཙོག་པེ་ཏི༽
ལ་བལྟས་མྱོང་བའི་སྟབས་ཀྱིས་ངའི་སྣང་བ་ཞིག་ལ་གྲོང་ཁྱེར་འདི་ནི་ངའི་
གྲོགས་པོ་རྙིང་བ་ཞིག་ཏུ་གྱུར་ཡོད། ང་ཚོ་ཕ་ཁི་སི་ཐན་ན་ཡོད་དུས་རྟག་
པར་གཞན་གྱི་ངག་ལས་ཨ་རི་ནི་མུན་ནག་དང་དད་པ་མེད་ས་ཞིག་ཡིན་པ་
ཐོས། འོན་ཀྱང་། ང་རང་གནས་འདི་ནས་ཕྲད་པའི་མི་ཚང་མ་ནི་སྤྲོ་སེམས་
འཁོལ་པོ་ཡོད། ངས་སྒུག་ལོང་མེད་པར་མོ་ཉི་པཱ་ལ་འདི་ལྟར་བཤད་འདོད།
ཨ་རི་ནི་གནས་བཟང་བོ་ཞིག་རེད། རེད་ཀྱང་། དེ་ཡང་ངས་མཐོང་མྱོང་བའི་
གྲོང་ཁྱེར་གཞན་དག་དང་འདྲ་བར་འུར་ཟིང་དང་འཚང་ཁ་ཆེ། ལམ་ཐོག་
ནས་རླངས་འཁོར་གྱིས་སྒྲ་དུང་བཏང་ནས་མཚམས་མི་འཇོག་ལ་སྲང་ལམ་
གྱི་ལམ་འགྲོ་བའི་འགྲོ་སྟངས་རྟབ་རྟབ་པོ་ཡོད། འདི་ནི་ཁ་ར་ཆི་རིམ་སྤར་མ་
དང་འདྲ།
ཐེངས་གཉིས་པར་འགྲོ་དུས་སུ་ཨ་རི་ནས་ང་རང་ཆེས་དགའ་བའི་མི་
སྟེ་ཆོ་ཨིན། ཟི་ཐུའུ་ཐུར་ཅེས་པ་དང་ཕྲད། ང་རང་ཁོའི་བརྙན་འཕྲིན་བཅར་
འདྲིའི་སྟེང་གདན་འདྲེན་ཞུས་ཏེ་ངའི་དཔེ་དེབ་དང་པོ་དང་མཱ་ལཱ་ལཱའི་ཐེབས་
རྩ་ཚོགས་པའི་ཐད་ནས་བགྲོ་གླེང་བྱས། ཁོས་ཧ་ཅང་གཟབ་ནན་གྱིས་ངའི་
སྤྱི་ཚོགས་ལས་འགུལ་ལ་ལྟ་སྟངས་འཛིན། འོན་ཀྱང་ཁོས་དུས་རྒྱུན་བཞད་
གད་སློང་བའི་རྣམ་འགྱུར་སྟོན་པར་མ་ཟད། ད་དུང་ང་རང་ཁོའི་བུ་མོ་བྱེད་
ན་འདོད་མིན་དྲིས།ངས་ད་དུང་མོ་བཙོག་པེ་ཨར་འཁྲབ་པའི་ཡ་མེ་ལི་ཁ།ཧྥེ་
ལེ་ལཱ་མཐོང་ཞིང་ཁོ་མོ་ཧ་ཅང་མཛེས། ངས་ཐ་ན་ཨ་རིའི་སྲིད་བློན་ཨོ་པཱ་མ་
ཁྱིམ་མི་གང་བོ་དང་ཡང་ངོ་འཕྲད་བྱས། ༼ངས་སྲིད་བློན་ཨོ་པཱ་མར་འཛིན་
པའི་རྣམ་འགྱུར་ནི་དད་གུས་ཡིན་པ་བདེན་དུ་ཆེ། རེད་ཀྱང་། ཁོས་ཕ་ཁི་སི་
ཐན་ནས་བསླངས་བའི་མི་མེད་གནམ་གྲུའི་འཇབ་རྒོད་ལས་འགུལ་ལ་ང་
རང་དགའ་བོ་མེད། མི་ངན་ཞིག་གསོད་དུས་སུ་ཉེས་མེད་ཀྱི་མི་སེར་མང་པོ་
ཞིག་གི་སྲོག་དུས་མཉམ་དུ་ཤོར་གྱིན་ཡོད་ཀྱང་འཇིགས་སྐུལ་རིང་ལུགས་
པའི་གནས་བབ་ནི་ཇེ་སྡུག་ནས་ཇེ་སྡུག་ཡིན་ཚུལ་བཤད། ངས་ད་དུང་ཁོ་ལ།
གལ་ཏེ་ཨ་རིས་དམག་ཆས་དང་དམག་འཁྲུག་ཕྱོགས་ཀྱི་འགྲོ་གྲོན་ཇེ་ཉུང་
དུ་བཏང་ནས་སློབ་གསོའི་ཐད་ལ་ཤུགས་སྣོན་ཐུབ་ན་འཛམ་གླིང་སྔར་ལས་
མཛེས་སྡུག་ཏུ་འགྱུར་ཐུབ་ཚུལ་བཤད། ངའི་ལྟ་ཚུལ་དང་ཨ་རིའི་ཙུང་ཐུང་
གི་ལྟ་ཚུལ་མི་མཐུན་ཡང་དཀོན་མཆོག་གིས་ང་ལ་སྐད་ངག་བྱིན་ཟིན་ན
ངས་ཀྱང་དེ་ཉིད་བཀོལ་སྤྱོད་བྱེད་ངེས།༽
མཉམ་འབྲེལ་རྒྱལ་ཚོགས་སྟེང་གཏམ་བཤད་པའི་ཉིན་དེར་ང་རང་ཧ་
ཅང་དགའ་སྤྲོ་སྐྱེས།
ང་རང་ལ་ཧ་ལས་པའི་བརྒྱུད་རིམ་འགའ་དང་ངོ་མཚར་བའི་མི་སྣ་
མང་པོ་ཞིག་ལ་ཕྲད་མྱོང་། འོན་ཀྱང་ང་ནི་སྔར་བཞིན་ང་ཡིན་ཏེ། མཛུབ་
ཚུགས་ཕར་སྒུལ་ཚུར་སྒུལ་བྱས་ནས་སྒྲ་གྲགས་པར་བྱེད་པར་དགའ་བའི་བུ་
མོ་དེ་ཡིན། རི་མོའི་བྱེད་ཐབས་ཀྱིས་དོན་དག་གསལ་བཤད་བྱེད་པར་དགའ་
བའི་བུ་མོ་དེ་ཡིན། ཁོག་སྟོང་རྒྱ་ཐུག་ཟ་རྒྱུར་སུན་ཡང་ཤོག་དཀར་སྤྲི་སྒོང་ཟ་
བར་དགའ་ཞིང “ཨ་མ” རྟགས་ཅན་གྱི་འབྲས་ཟན་ཡུན་རིང་དུ་ཟོས་ཀྱང་
སུན་རྒྱུ་མེད་ལ། ད་ལྟ་ཆི་ཟི་པང་དང་ཉ་ཤ་བསྲེགས་མར་ཟ་རྒྱུར་དགའ་བོ་
བྱུང་བའི་བུ་མོ་དེ་ཡིན། མཚན་འཁྱོངས་བྱས་ནས་དངོས་ལུགས་ཀྱི་རྒྱུགས་
ལ་གྲ་སྒྲིག་བྱེད་པའི་བུ་མོ་དེ་ཡིན། ཆེས་བཟང་བའི་གྲོགས་པོ་རང་སྟེང་དུ་
ཁོང་ཁྲོ་ལངས་པར་སྐྲག་པའི་བུ་མོ་དེ་ཡིན། བུ་མོ་གཞན་དག་ཐམས་ཅད་
དང་ཁྱད་པར་མེད་པའི་བུ་མོ་དེ་ཡིན།
ངས་དངོས་གནས་མཉམ་འབྲེལ་རྒྱལ་ཚོགས་ཀྱི་སྟེང་ནས་གཏམ་
བཤད་པའི་དཔེ་སྲིད་དམ། ངའི་འཇིག་རྟེན་ལ་མ་གཞིར་འདི་འདྲའི་ཆེ་བའི་
འགྱུར་ལྡོག་བྱུང་སོང་ངམ།
ཉིན་དེའི་ཞོགས་པར་ངས་དལ་གྱིས་ལྭ་བ་གྱོན་རྗེས་སྟེང་དུ་རང་ཉིད་
སྙིང་ནས་དགའ་བའི་མདོག་ཟིང་སྐྱ་ཅན་གྱི་ཧྭ་བར་ཁུ་སྨེ་ཙི་གཡོགས་ཤིང་
པུའུ་ཐོ་ཡི་མགོ་དཀྲིས་དཀར་པོ་བཅིངས། ངས་གཏམ་བཤད་མ་ཟིན་འདིར་
གྲ་སྒྲིག་བྱེད་དོན་ནི་དེར་བཞུགས་ཀྱི་མཉམ་འབྲེལ་རྒྱལ་ཚོགས་ཀྱི་འཐུས་
མིར་ཀློག་འདོན་བྱེད་པ་ཁོ་ན་ཙམ་མིན་པར། ངས་གཏམ་བཤད་མ་ཟིན་
འདིར་གྲ་སྒྲིག་བྱེད་དོན་ནི་འཛམ་གླིང་གི་མི་ཚང་མར་ངའི་ཡིག་འབྲུའི་
ཁྲོད་བློ་སྤོབས་འཐོབ་ཆེད་དང་ཁོའམ་མོས་རང་ཉིད་ཀྱི་ཁེ་དབང་སྲུང་སྐྱོབ་
ཀྱི་ཕྱིར་དུ་ཡར་ལངས་ཆེད་ཡིན། ང་ནི་ཐ་ལི་སྦན་གྱིས་མེ་མདས་བརྒྱབས་
པའི་བུ་མོ་དེ་བྱེད་འདོད་མེད་པར་སློབ་གསོའི་ཁེ་དབང་ཆེད་འཐབ་འཛིང་
བྱས་པའི་བུ་མོ་དེ་བྱེད་འདོད། བུ་མོ་འདིས་ཤེས་བྱ་མཚོན་ཆ་རུ་བྱས་ནས་ཞི་
བདེའི་ཆེད་དུ་དཔའ་ངར་ཆེར་བསྐྱེད་ཀྱིས་ཀྲོང་ངེར་འགྱིང་།
ངའི་གཏམ་བཤད་གཤམ་ལྟར།
སྙིང་ཉེ་བའི་ཕུ་ནུ་མིང་སྲིང་རྣམ་པ།
དོན་དག་ཅིག་ཡིད་ལ་འཛིན་པར་བྱ་དགོས་ཏེ་མཱ་ལཱ་ལཱའི་ཉིན་མོ་ནི་ང་
གཅིག་པུའི་ཉིན་མོ་མ་ཡིན།
དེ་རིང་ནི་སྐྱེས་མ་རེ་རེ་དང་སྐྱེས་པ་རེ་རེ། དེ་མིན་བུ་མོ་རེ་རེས་རང་
གི་ཁེ་དབང་གི་ཆེད་དུ་རེ་འབོད་བྱེད་པའི་ཉིན་མོ་རེད། ཚེ་སྲོག་བརྒྱ་སྟོང་
མང་པོ་ཞིག་འཇིགས་སྐུལ་རིང་ལུགས་པའི་མེ་མདའི་མཆུ་འོག་ནས་ཤི་ཞིང་
མི་སེར་ཁྲི་ཕྲག་མང་པོར་ཁོ་ཚོས་གནོད་འཚེ་བཏང་ཡོད། ང་ནི་དེའི་ཁྲོད་ཀྱི་
གནོད་འཚེ་ཕོག་མཁན་གྱི་ཆ་ཤས་ཙམ་ཡིན།
དེའི་ཕྱིར་ང་འདི་རུ་ལངས་སོང་།མི་ཚོགས་རྦ་ཀློང་ཁྲོད་ཀྱི་བུ་མོ་ཞིག
ངས་ནི་རང་ཉིད་ཀྱི་ཆེད་དུ་མིན་ཏེ། ངས་ནི་བུ་དང་བུ་མོ་ཡོད་ཚད་ཀྱི་
ཆེད་དུ་སྐད་སྒྲ་བསྒྲགས་པ་ཡིན།
ངས་རང་ཉིད་ཀྱི་སྐད་སྒྲ་བསྒྲགས་པ་ནི་རང་ཉིད་ཆེ་བསྒྲགས་བྱེད་
འདོད་པ་མིན་པར་སྒྲ་མེད་ཀྱི་སྐད་སྒྲ་དེ་དག་ཀྱང་ཐོས་སུ་འཇུག་ཆེད་ཡིན།
ཁོ་ཚོས་ཉེ་ལམ་རང་ཉིད་ཀྱི་ཁེ་དབང་གི་ཆེད་དུ་འཐབ་འཛིང་བྱས་མྱོང་སྟེ།
ཁོ་ཚོ་ཞི་བདེའི་ཁོར་ཡུག་ཅིག་ནས་འཚོ་བའི་ཁེ་དབང་།
ཁོ་ཚོས་འདྲ་མཉམ་གྱི་ཁེ་དབང་ལོངས་སུ་སྤྱོད་པའི་ཁེ་དབང་།
ཁོ་ཚོས་སློབ་གསོ་མྱོང་བའི་ཁེ་དབང་བཅས་ཡིན།
༢༠༡༢ ལོའི་ཟླ ༡༠ བའི་ཚེས ༩ ཉིན་ཐྲ་ལི་སྦན་གྱི་མདེའུ་ངའི་དཔྲལ་
བའི་གཡོན་ལོགས་སུ་ཁེལ། ཁོ་ཚོས་ངའི་གྲོགས་པོ་རྣམས་ལའང་རྨས་ཕོག་
ཏུ་བཅུག ཁོ་ཚོས་མདེའུ་འདི་དག་གིས་ང་ཚོ་ཁུ་སིམ་དུ་གཏོང་བསམ་ཡོད་
ཀྱང་ཁོ་ཚོ་ཕམ་སོང་། རྒྱུ་མཚན་དེའི་རྗེས་ནས་བཟུང་ཁུ་སིམ་གྱི་ཀློང་ནས་
སྐད་སྒྲ་མང་པོ་ཞིག་གྲགས་བྱུང་། འཇིགས་སྐུལ་རིང་ལུགས་ཀྱི་འདོད་འདུན་
ནི་ང་ཚོའི་དམིགས་འབེན་ལ་འགྱུར་བ་བྱུང་དུ་བཅུག་ནས་ཕུགས་བསམ་
ཁྱད་དུ་གསོད་འདོད་པ་དེ་ཡིན། འོན་ཀྱང་། ངའི་འཚོ་བ་ལ་འགྱུར་བ་ཅི་ཡང་
མེད། མི་མཐུན་ས་ཞིག་ནི་ངའི་གཉོམ་སྣང་དང་འཇིགས་སྣང་། རེ་ཆད་
སོགས་ཡུན་གྱིས་ཡལ་ཟིན་ལ། སྟོབས་ཤུགས་དང་སྒུལ་ཤུགས། བློ་སྤོབས་
སོགས་ཡུན་གྱིས་བྱུང་སོང་བ་ཡིན། ང་ནི་སྔར་བཞིན་དང་ཐོག་གི་མཱ་ལཱ་ལཱ་
ཡིན། ངའི་ཕུགས་བསམ་ལ་འགྱུར་བ་མེད་ཅིང་ངའི་རེ་འདོད་ལའང་འགྱུར་
བ་མེད། ངའི་རེ་བའི་འདུན་མ་ནི་དེ་བས་ཀྱང་འགྱུར་དུ་མེད།
བྱིས་པ་ཞིག་དང་དགེ་རྒན་ཞིག སྨྱུ་གུ་ཞིག་དང་དཔེ་དེབ་ཅིག་གིས་
འཇིག་རྟེན་ལ་འགྱུར་བ་གཏོང་ཐུབ།
ཐལ་མོ་རྡེབ་སྒྲའི་ཁྲོད་རང་ཉིད་ཀྱི་འདུག་སྟེགས་སུ་འགྲོ་དུས་ངས་
བསམ་རྒྱུར། དེ་རིང་གི་མཱ་ལཱ་ལཱར་གྱུར་པར་ངས་འདི་འདྲའི་ཀྱག་ཀྱོག་རིང་
མོ་ཞིག་བརྒྱུད་ཟིན། ང་ནི་ཉེ་སྔོན་ཧུའུ་ཧྭར་སློབ་ཆུང་གི་སློབ་ཁང་སྟོང་བའི་
ནང་སློབ་ཁྲིད་བྱས་པའི་བྱིས་པ་དེ་ཡིན། ང་ནི་ཉེ་སྔོན་གཙང་སྤྱོད་ཁང་གི་མེ་
ལོང་ལ་གདོང་གཏད་དེ་གཏམ་བཤད་སྤེལ་བའི་བུ་མོ་དེ་ཡིན། དཀོན་མཆོག་
གིས་ཐུགས་རྗེའི་སྤྱན་གྱིས་གཟིགས་པར་བཀའ་དྲིན་ཆེ། ངས་ད་ལྟ་དངོས་སུ་
མི་ཁྲི་ཕྲག་གང་མང་ལ་གདོང་གཏད་དེ་གཏམ་བཤད་ཐུབ་སོང༌།
ངས་ཉེ་སྔོན་དཀོན་མཆོག་ལ་རང་ཉིད་ཀྱི་གཟུགས་པོ་ཅུང་ཙམ་རིང་དུ་
སྐྱེ་བར་སྐྱབས་འཇུག་ཞུས། ད་ནི་ངས་དཀོན་མཆོག་གིས་ཁས་བླངས་པ་ཚོར་
བྱུང་། དཀོན་མཆོག་གིས་ང་རང་མཐོ་བ་གནམ་ལྟ་བུ་ཞིག་ཏུ་གྱུར་བཅུག་
ནས་རང་ཉིད་ཀྱིས་ཚད་འཇལ་ཐབས་མེད་ལ་ངའི་སྐད་སྒྲ་དེ་འཛམ་གླིང་གི་
ས་ཆ་སོ་སོའི་མི་རྣམས་ཀྱི་དར་ལུང་རྣ་བའི་གསོས་སུ་སྨིན་ཐུབ་སོང་། དང་
ཐོག་ངས་ཐོག་མར་དཀོན་མཆོག་ལ་སྐྱབས་འཇུག་ཞུས་ནས་རང་ཉིད་ཀྱི་
གཟུགས་པོ་མཐོ་རུ་སྐྱེས་སུ་འཇུག་པའི་སྐབས་དེར། དྲིན་ལན་དུ་གསོལ་
འདེབས་འཕར་མ་བརྒྱ་རྩ་ཞིག་འབུལ་བར་ཁས་བླངས་པས་ད་ལྟ་ངས་
གསོལ་འདེབས་འདི་དག་འབུལ་བ་བྱེད། འོན་ཀྱང་། ངས་ཀྱང་ཤེས་ཏེ། དཀོན་
མཆོག་གིས་ང་ལ་ཚད་འཇལ་ཐབས་མེད་པའི་མཐོ་ཚད་ཅིག་བྱིན་པ་དང་
མཉམ་དུ་ང་ལ་འགན་འཁྲི་ཞིག་དང་ལེགས་སྐྱེས་ཤིག་ཀྱང་ཕུལ། འགན་འཁྲི་
ནི་འཇིག་རྟེན་འདི་སྔར་ལས་ཞི་བདེ་གཡང་འཁྱིལ་དུ་གཏོང་རྒྱུ་ཡིན་ལ་ངའི་
ཉིན་རེའི་དུས་སྐབས་སོ་སོར་འགན་འཁྲི་འདི་བསྲུང་དགོས། ལེགས་སྐྱེས་ནི་
འགན་འཁྲི་འདི་ཁུར་དུ་ལེན་པའི་ནུས་པ་ཡིན།
ཁྱིམ་ཚང་རེ་རེ་དང་སྲང་ལམ་རེ་རེ། གྲོང་སྡེ་རེ་རེ།རྒྱལ་ཁབ་རེ་རེར་ཞི་
བདེ་ལྡན་པར་འགྱུར་རྒྱུ་ནི་ངའི་འདུན་མ་ཡིན། འཛམ་གླིང་གི་བུ་དང་བུ་མོ་
རེ་རེར་སློབ་གསོ་ཐོབ་ནས་སློབ་གྲོགས་ཚོ་དང་མཉམ་དུ་བསྡད་དེ་དཔེ་དེབ་
གཅིག་འདྲ་ཀློག་རྒྱུ་ནི་ངའི་དབང་ཆ་ཡིན། མི་རེ་རེའི་གདོང་ལས་སེམས་
གཏིང་ནས་བརྡོལ་བའི་འཛུམ་མདངས་མཐོང་རྒྱུ་ནི་ངའི་སེམས་འདུན་ཡིན།
ང་ནི་མཱ་ལཱ་ལཱ་ཡིན། ངའི་འཇིག་རྟེན་ལ་འགྱུར་བ་བྱུང་ཡང་ང་ནི་སྔར་
བཞིན་སྔོན་ཆད་ལྟར་ཡིན།

ཐུགས་རྗེ་ཞུ་ཡིག
ཐོག་མར་ང་དང་ངའི་ལྟ་གྲུབ་ལ་རྒྱབ་སྐྱོར་བྱེད་མཁན་གྱི་མི་ཐམས་
ཅད་ལ་ཐུགས་རྗེ་ཞུ། འཕྲིན་ཡིག་རེ་རེ་དང་གསོལ་འདེབས་རེ་རེ་ལ་ཐུགས་
རྗེ་བསམ་གྱིས་མི་ཁྱབ།
ང་ལས་ཆེན་རེད། འདི་འདྲའི་ཕ་མ་ཞིག་ལྡན་སོང་། ཁོ་གཉིས་ཀྱིས་
མི་རེ་རེའི་བསམ་གཞིག་དང་གཏམ་བརྗོད་ཀྱི་རང་དབང་ལ་བརྩི་འཇོག་
བྱེད། ང་རང་སོང་མྱོང་བའི་གོམ་པ་རེ་རེར་ངའི་ཁྱིམ་མིས་འགྲོ་རོགས་བྱས་
པ་ཡིན། ངའི་ཨ་ཕ་ཡིས་ང་རང་ཉིད་ཀྱི་དམིགས་འདུན་འཚོལ་བར་སྐུལ
ལྕག་བྱས་ཏེ་ཞི་བདེ་དང་སློབ་གསོ་ཡི་ཁེ་དབང་ལ་འབོད་པ་བཏང་། ངའི་ཨ་
མས་ང་ཚོ་འདི་འདྲའི་ལས་དོན་ཞིག་ལ་འཇུག་པར་ཆེས་ཆེ་བའི་རྒྱབ་སྐྱོར་
བྱས། ངའི་ནུ་བོ་ཧུའུ་ཧྲར་དང་ཨ་ཐཱར་གཉིས་ཀྱིས་ཉིན་བཞིན་དུ་འཛམ་གླིང་
ཡོངས་ཀྱི་མིས་ཤེས་ཀྱང་སྔར་བཞིན་ང་ནི་ཁོ་གཉིས་ཀྱི་ཨ་ཅེ་ཡིན་ཞེས་དྲན་
གསོ་ངེས།
ཟི་ཝ་ཐི་ན་ཡོད་དུས་དེ་འདྲའི་ཕུལ་བྱུང་གི་དགེ་རྒན་མང་པོ་ཡོད་མྱོང་
བ་དང་དེ་འདྲའི་བཟང་བའི་སློབ་གྲྭ་ནས་དཔེ་ཆ་ཀློག་ཐུབ་པ་ནི་ངའི་གཟི་
བརྗིད་དང་བསོད་ནམས་ཡིན། ད་ལྟ་ཙམ་མིན་པར་ངས་ནམ་ཡང་ང་ཚོའི་
དགེ་རྒན་ལ་ཐུགས་རྗེ་ཞུ་ངེས། འབད་ཐག་གིས་ང་ཚོར་ཤེས་བྱ་བརྒྱུད་སྤེལ་
དང་རང་ཉིད་ཀྱི་མི་མངོན་པའི་ནུས་པ་རྟོགས་རྒྱུ། འཇིག་རྟེན་གྱི་ཁྱད་མཚར་
འཚོལ་ཞིབ་བྱེད་རྒྱུ་ཤེས་སུ་བཅུག ཁོར་ཡུག་གསར་བ་ནས་ང་རང་ལས་
བསོད་ཆེན་པོས་གཟབ་ནན་དང་ཕུལ་བྱུང་གི་ཨེ་ཏི་པ་བུ་མོའི་མཐོ་འབྲིང་
དུ་སློབ་གཉེར་བྱེད་ཐུབ་སོང་ལ། དུས་མཉམ་དུ་ང་ལ་རྒྱབ་སྐྱོར་བྱེད་པའི་འདི་
འདྲའི་ཚོགས་པ་ཞིག་ཀྱང་ངོ་ཤེས་སོང་། དགེ་རྒན་ཐམས་ཅད༼ལྷག་པར་དུ་
བུད་མེད་སློབ་གཙོ་འབུམ་རམས་པ་ཝེ་ཁི་ཟི༽ དང་སློབ་གྲོགས་ཚང་མ་ང་
ལ་ཧ་ཅང་བཟང་བས་ངའི་དང་ཐོག་གི་བདེ་མིན་དང་འཚམ་མིན་གྱི་ཚོར་བ་
དེ་ཡལ་བར་གྱུར།
ངའི་སྨན་བཅོས་བྱེད་ས་ནི་ཧ་ཅང་ལེགས་པའི་ཕ་ཁི་སི་ཐན་དང་
དབྱིན་ཇིའི་སྨན་ཁང་ཡིན། ངས་ནམ་ཡང་ང་རང་བདག་སྐྱོང་བྱས་མྱོང་བའི་
སྨན་པ་དང་སྨན་གཡོག་པར་ཐུགས་རྗེ་ཞུ་ངེས་ཏེ་ང་ནི་ཁོ་ཚོས་བཟོད་བསྲན་
གང་ཐུབ་བྱ་སའི་ནད་པ་ཞིག་བྱས་པ་ཡིན།
ང་རང་བསོད་ནམས་ཧ་ཅང་ཆེ། ངའི་ཆེས་ལེགས་པའི་གྲོགས་པོ་མོ་ཉི་
པཱ་ཡོད་ཅིང་མོས་རྒྱུན་པར་ང་ལ་རང་གིས་རང་ལ་ཡིད་ཆེས་དང་ནམ་ཡང་
མཚམས་འཇོག་མི་རུང་བའི་སྐུལ་ཁྲིད་བྱེད།
མི་གཞན་ལ་ངའི་གཏམ་རྒྱུད་ལོངས་སུ་སྤྱོད་པ་ནི་དཀོན་མཆོག་གིས་
ང་ལ་བསྩལ་བའི་སྨོན་འདུན་ཡིན། ཡིན་ཡང་དཔེ་ཆ་འབྲི་བ་ནི་འགྲན་རྩོད་
ཀྱིས་ཁེངས་པའི་ལས་འགན་ཞིག་ཡིན་། ངས་མི་མང་པོ་ཞིག་གིས་བརྒྱུད་
རིམ་འདིའི་ཁྲོད་ང་ལ་རོགས་རམ་བྱས་པར་ཐུགས་རྗེ་ཞུ་དགོས་ཏེ།
ཁ་རོ་ལི་ན། སུའུ་ཏོན་ལ་ཐུགས་རྗེ་ཆེ་ཞུ། ངའི་དཔེ་སྐྲུན་གྱི་བར་ཁེ་པ་
ཡིན། མོས་པར་བསྐྲུན་བརྒྱུད་རིམ་ཁྲོད་ཀྱི་ཞིབ་ཕྲ་རེ་རེར་མཐུན་སྦྱོར་བྱེད་
པའི་འགན་ཁུར་པར་མ་ཟད། རྒྱུན་པར་ངའི་ཁེ་ཕན་གནད་ཆེན་དུ་འཛིན་པ་
ཡིན།
གལ་ཏེ་ཤུ་ཧྲ། སུའུ་ཡེ་ཏིག་གི་རྐྱེན་མིན་ཚེ་ངས་ཁ་རོ་ལི་ན་ངོ་ཤེས་
པའི་སྐལ་བ་མི་འདུག ཤུ་ཧྲ་ཡིས་ད་དུང་ང་ཚོར་རོགས་བྱས་ནས་མཱ་ལཱ་ལཱའི་
ཐེབས་རྩ་ཚོགས་པ་དབུ་བརྙེས་པ་ཡིན། མོས་ཉིན་རྒྱུན་དུ་འབད་པ་ཆེན་
པོས་ང་ཚོའི་ལྟ་གྲུབ་བརྒྱུད་སྤེལ་དང་སློབ་གསོའི་ཁེ་དབང་བརྩོན་ལེན་བྱེད་
པའི་ལས་འགུལ་གྱི་ཤུགས་རྐྱེན་རྒྱ་ཆེ་རུ་བཏང་།
ཐཱ་ཚེ་ཧྭ། མེ་ཁོ་ཁི་པ་ཡིས་ངས་བྱེད་ཐབས་གསར་བ་ཞིག་གིས་རང་
གི་གཏམ་རྒྱུད་ཞིབ་བརྗོད་བྱེད་རོགས་བྱས་པས་ཐུགས་རྗེ་ཆེ་ཞུ། མོའི་བཟོད་
སེམས་དང་སྤྲོ་སེམས། ད་དུང་མོའི་རྣལ་འབྱོར་སློབ་ཁྲིད་ལ་ཐུགས་རྗེ་ཆེ་ཞུ།
ཧྥ་ལི། ཇེ་ཁི་པས་ཐུགས་སེམས་ཞིབ་མོས་དཔེ་དེབ་འདི་རྩོམ་སྒྲིག་བྱས་
པར་ཐུགས་རྗེ་ཆེ། མོའི་རུས་མིང་དཔེ་དེབ་ཕྱི་ཤོག་སྟེང་མངོན་མེད་ཀྱང་མོས
དཔེ་དེབ་འདིར་ལུས་སེམས་གང་མང་བཏོན་ཡོད། མོས་ང་རང་གིས་དཔེ་ཆ་
འབྲི་བར་སྐུལ་ལྕག་བྱས་པར་མ་ཟད་དུས་ནམ་ཡང་རོགས་བྱེད་པ་ཡིན།
གལ་ཏེ་ཁི་ལི་ཟི་ཏི་ན། ལཱ་མུའུ་དང་མཉམ་ལས་བྱས་པའི་དཔེ་སྔོན་མ་
དེ་མེད་ཚེ་ཕྱིར་དྲན་གྱི་དེབ་འདི་ཡོད་མི་སྲིད། མོ་རང་ཟབ་ཞུགས་བྱས་པའི་
གནས་ཚུལ་དང་ཡོངས་ཁྱབ་ཞིབ་འཇུག་ནི་དེབ་འདིའི་གཞི་བཅོལ་ས་ཡིན།
དུས་གཏན་དུ་མོ་ལ་ཐུགས་རྗེ་ཆེ། མོས་རོགས་རམ་བྱས་ཏེ་ཚིག་དུམ་ཐུང་ངུ་
དེ་གཏམ་རྒྱུད་འཐུས་ཚང་ཞིག་ཏུ་བཏང་བ་ཡིན།
གལ་ཏེ་ཤུ་ཤ་ཏིག ཆོ་ཏི་ལིས་ང་དང་ངེད་ཚང་ལ་རྒྱབ་སྐྱོར་ཆེན་པོ་བྱས་
མེད་ཚེ་ད་ལྟ་ཡི་ཡོད་ཚད་མེད་པ་ཡིན།
གཞན་ད་དུང་མི་གང་མང་གིས་བྱེད་སྟངས་མི་མཐུན་པའི་སྒོ་ནས་ང་
ཚོར་རོགས་རམ་བྱས་མྱོང་། ཁོ་ཚོ་ནི། ཨོ་ལི་ཨན་དཔེ་སྐྲུན་ཁང་གི་ཧྥེ་ཨོ་
ན། ཁིན་ཉི་ཏི་དང་མོའི་ཚོགས་པ་ཡིན། འདི་ནི་ངའི་དབྱིན་ཇིའི་དཔེ་སྐྲུན་གྱི་
ཚོང་བ་ཡིན། པུའུ་ལང་ཆུང་བའི་ན་གཞོན་ཀློག་དེབ་ཀྱི་མེ་ཀིན། ཐེན་ཀི་ལེ་
དང་ཧྲ་ཤ དབྱི་ལེན་བོ་ཟི་དང་ཁོ་ཚོའི་ཚོགས་པ། མེ་ཀིན།ཧྲི་མེས་ཟི། ལི། ཐེ་
ལི་ཨིན་ཐོ། དབྱི་སུང། ཆོ་ཏན། མེ་ཧིན། ཟི་ཐོ་ཨིན། PJ.ཁ་ཆི་ཁི། ཅཱ་ཧན།
ཚེ་པོ། ཧན་དང་མཱ་ལཱ་ལཱའི་ཐེབས་རྩ་ཚོགས་པའི་ཁོངས་མི་ཡོངས། ནོ་ལ།པོ་
ཅིན་ཟི་དང་ཤི་ན། ཡུག་ཧྲ་ཧྥུའུ། ཨ་མེ་ཏིགཧྲ། མ་ཁི། ཁ་ཐི། ཐ་ཉེ་ཡ། མ་ལ་
ཐུགད་དུང་ཨེ་ཏི་མན་ཀུང་ཟི་ནས་ཐོན་པའི་ཇེ་མུའུ་ཟི།ལན་ཏི། ལོ་ལ། ཁུའུ་
ཁུ་ཟི་ཡང་ཡོད་པ་སྨོས་མེད་ཡིན། འགྲུལ་བཞུད་ཀྱི་ལམ་བུ་གསར་བ་འདིའི་
ཁྲོད་དུ།ཁོ་ཚོས་ང་དང་ངའི་ཁྱིམ་མིར་རྒྱབ་སྐྱོར་མཐའ་མེད་བསྩལ།
མཇུག་མཐར། ཁྱོད་ལ་ཐུགས་རྗེ་ཆེ་ཞུ། ངའི་གཏམ་རྒྱུད་བཀླགས་ཚར་
བའི་མི་རེ་རེ་མ་ཟད། དཔེ་ཆའི་ཁྲོད་རེ་བ་དང་བློ་བསྐྱེད་ཐོབ་པའི་ཀློག་པ་པོ་
ལ་ཐུགས་རྗེ་ཆེ་ཞུ། ངའི་འགྲུལ་བཞུད་ཀྱི་ལམ་བུ་ནི་གེགས་མེད་བདེ་བགྲོད་
ཅིག་མིན། འོན་ཀྱང་ང་ལ་རྟག་པར་བདེན་དོན་དང་སྙིང་རྗེ་ནི་ཡོད་ཚད་ལས་
རྒྱལ་ངེས་བའི་ཡིད་ཆེས་ཡོད། རྒྱུ་མཚན་ཁུ་སིམ་ངང་སྡོད་པའི་མི་དེ་དག་ལ་
སྐད་ཆ་བཤད་དུ་བཅུག་ན་ངའི་སེམས་སུ་བཀའ་དྲིན་གྱི་སེམས་འདུན་ཞིག
བཅངས་ཡོད།
ཁྱེད་ཅག་ལ་ཐུགས་རྗེ་ཆེ་ཞུ།

མཱ་ལཱ་ལཱའི་ཐེབས་རྩ་ཚོགས་པ་ནས་འབྱོར་
བའི་འཕྲིན་ཞིག
འཛམ་གླིང་གི་ས་ཆ་སོ་སོར་སློབ་ཤོར་གྱི་བུ་དང་བུ་མོ་ཁྲི་ཕྲག་གང་
མང་འདུག ཁྱོད་དམ་ང་དང་འདྲ་བར་ཁོ་ཚོ་ལའང་གཟིགས་རྒྱང་རིང་བའི་
ཕུགས་འདུན་ཡོད་ལ་ནར་སོན་རྗེས་འོད་སྟོང་ལྡན་པའི་འབྱུང་འགྱུར་ཞིག
ཡོད་པའི་རེ་བ་ཆེ། འོན་ཀྱང་། ཁོ་ཚོར་སྔར་ལས་མཛེས་སྡུག་ལྡན་པའི་མི་ཚེ་
ཐོབ་པའི་གོ་སྐབས་རྩ་བ་ནས་མི་འདུག འདི་ནི་ང་ཚོ་མཱ་ལཱ་ལཱའི་ཐེབས་རྩ
ཚོགས་པ་དབུ་བརྙེས་པའི་རྒྱུ་རྐྱེན་ཡིན།
ངས་དེབ་འདི་འབྲི་བའི་དམིགས་ཡུལ་གཅིག་ནི། བྱིས་པ་འདི་དག་ལ་
འབོད་པ་བཏང་ནས་འཇིག་རྟེན་པར་ཁོ་ཚོའི་ཁུ་སིམ་གྱི་སྒྲ་དབྱངས་ཐོས་སུ་
འཇུག་འདོད་ཡིན། ངས་ལྷག་པར་རང་ཉིད་ཀྱི་གཏམ་རྒྱུད་ཀྱིས་བུ་མོ་ཚོར་
སྐུལ་འདེད་བྱས་ཏེ་རང་ཉིད་ཀྱི་ལུས་སྟེང་དུ་སྦས་པའི་འོག་འགྱུའི་ནུས་པ་
ངོས་ཟིན་པར་རེ་ཡོད། འོན་ཀྱང་། ངའི་འོས་འགན་ནི་འདི་ཙམ་མ་ཡིན། མཱ་
ལཱ་ལཱའི་ཐེབས་རྩ་ཚོགས་པར་བུ་དང་བུ་མོ་རེ་རེར་སློབ་གསོ་ལེགས་པོ་ཞིག་
མྱོང་བའི་ཁེ་དབང་ལྡན་པའི་ཡིད་ཆེས་ཡོད།
རྒྱལ་ཁབ་མང་པོ་ཞིག་ནས་ཉིན་གཅིག་ལ་ཨ་སྒོར་གཅིག་གིས་བྱིས་
པ་སློབ་གྲྭར་བསྐྱལ་ཆོག་པ་ཡིན་ལ། ཨ་སྒོར༥༠ཁྱིམ་འཁོས་ངན་ངོན་ཡིན་
པའི་བུ་མོ་ཞིག་ལ་བྱ་དགའི་སློབ་དངུལ་ཡོད་ཚད་རོགས་རམ་བྱེད་ཐུབ།
གལ་སྲིད་ང་ཚོའི་སེམས་ཁོངས་སུ་བརྩེ་སེམས་འདང་ངེས་ཤིག་ཡོད་ན་ང་
ཚོས་བྱེད་ཐབས་གང་མང་གིས་ཁོ་ཚོར་རོགས་རམ་གྱི་ཕྱག་ཟུང་བརྐྱངས་
ཆོག
དེའི་ཕྱིར། ང་ཚོ་མཉམ་གཅིག་ཏུ་ལངས་ཆོག ང་ཚོས་ཕན་ཚུན་ལ་
དམ་བཅས་ཏེ་ཆེས་ཉུང་ཡང་སློབ་སྦྱོང་གི་ཁེ་དབང་འཕྲོག་པའི་བྱིས་པ་
གཅིག་ལ་རོགས་རམ་བྱས་ཆོག གཟའ་མཇུག་གི་སྐབས་མངར་ཟས་འོས་
འཚོང་བྱས་ཆོག་ལ་སློབ་མ་གཞན་པ་ཁྱོད་ཀྱི་གྲལ་སྟར་དུ་ཞུགས་སུ་བཅུག་
ཀྱང་ཆོག སློབ་གྲྭ་འགྲིམ་འདོད་ཡོད་ཀྱང་སྐལ་བ་མི་ལྡན་པའི་བྱིས་པར་
རོགས་རམ་བྱས་ཆོག ཐ་ན་རང་ཉིད་ཀྱི་ཚབ་བྱས་ཏེ་སྐད་ཆ་བཤད་ཐབས་
མེད་པ་དེ་དག་ལ་ཁོ་ཚོའི་སེམས་སྒྲ་བཤད་པ་ཁོ་ན་བྱས་ཀྱང་ཆོག
ཁྱོད་དང་ང་ཡིས་ལག་རྡང་སྦྲེལ་ན་ང་ཚོས་འཇིག་རྟེན་གསར་བ་ཞིག་
བསྐྲུན་ཐུབ་ཅིང་བྱིས་པ་ཐམས་ཅད་ལ་སློབ་གསོ་མྱོང་བའི་སྐལ་བ་ལྡན་དུ་
བཅུག་ནས་ཁོ་ཚོའི་འོག་འགྱུའི་ནུས་པར་རྒྱུས་ལོན་དང་འདོན་སྤེལ་བྱེད་
དགོས།
ཁྱོད་རང་ང་ཚོའི་ཐེབས་རྩ་ཚོགས་པའི་ནང་ཞུགས་ཆོག་ཅིང་སྔར་
ལས་མང་བའི་གནས་ཚུལ་ཉིད་ཀྱིས malalafund.org/voice ལ་
གཟིགས་རོགས་ཞུ།
ཁྱོད་དང་ང་ཡིས་ལག་རྡང་སྦྲེལ་ན་ད་གཟོད་ང་ཚོའི་སྐད་སྒྲ་ཐོས་ཐུབ།
མཱ་ལཱ་ལཱ།
Malala
ACCN0.007989
B